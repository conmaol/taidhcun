[DA 1]

SEONAIDH AILIG MAC A’ PHEARSAIN

STEALL À IOMADH LÒN

“Ged a thadhail mi fhèin air
caochladh dhùthchannan ’s ann
eadar na h-Eileanan Siar agus
Ceap Breatann
a tha long mo bhruadair
a’ seòladh.”


[DA 2]

Chuir Seonaidh Ailig Mac a’ Phearsain seachad làithean òige anns na Hearadh agus an Uibhist a Tuath. An dèidh sin thòisich e, mar a chanas e fhèin, a’ siubhal nan seachd sitigean.

O chionn dà fhichead bliadhna chaidh e air imrich a Chanada agus thug an obair a bha aige an sin, mar chonaltraiche corporra, air an fhalbhan e gu caochladh dhùthchannan.

An dèidh còig bliadhna fichead anns a’ ghnìomhachas niùclasach thill e a dh’Alba a dh’obair do Sheirbheis nam Meadhanan Gàidhlig. Nuair a leig e dheth an dreuchd sin dhragh a bhean air taod e air ais a Cheap Breatann. Chan e gu robh e ’g iarraidh mòran coiteachaidh oir bha e meas an eilein sin mar An Innis Àigh anns an robh e son tuilleadh ùine a chaitheamh.

Anns an leabhar seo tha e toirt iomraidh air eachdraidh a bheatha ach cuideachd air an dualchas, an eachdraidh agus an àrainneachd a chuir cruth air a smuaintean agus a ghiùlan.


[TD 1]

STEALL À IOMADH LÒN

Chuir Seonaidh Ailig Mac a’ Phearsain seachad làithean òige ann an eileanan a shinnsirean, Na Hearadh agus Uibhist a Tuath. An dèidh sin thòisich e, mar a chanas e fhèin, a’ siubhal nan seachd sitigean.

Nuair a cheumnaich e ann an Oilthigh Dhùn Èideann agus colaiste Chnoc Iòrdain, thill e dh’Uibhist a theagaisg sgoile. Às an sin chaidh e gu Roinn na Gàidhlig anns a’ BhBC.

O chionn dà fhichead bliadhna chaidh e air imrich a Chanada agus thug an obair a bha aige an sin, mar chonaltraiche corporra, air an fhalbhan e gu caochladh dhùthchannan. Am measg nan dleastanais a bha ’n urra ris bha cumail co-cheangal is conaltradh ri riaghaltais, coimhearsnachdan is meadhanan fiosrachaidh, sgrìobhadh aithisgean is òraidean, prògraman foghlaim, agus seirbheisean margaidheachd.

An dèidh còig bliadhna fichead ann an sùil-chruthaich a’ ghnìomhachais niùclasaich thill e a dh’Alba a dh’obair do Sheirbheis nam Meadhanan Gàidhlig. Nuair a leig e dheth an dreuchd sin dhragh a bhean air taod e air ais a Cheap Breatann. Chan e gu robh e ’g iarraidh mòran coiteachaidh oir bha e meas Cheap Breatainn mar An Innis Àigh anns an robh e son tuilleadh ùine a chaitheamh. Tha e nis a’ gluasad ’s a’ gearain air bruaich Abhainn Mira. Nuair nach bi e gàirnealaireachd no dèanamh fìon – chan eil poit-dhubh aige fhathast – bidh e sgròbaireachd le peann, an cur-seachad a b’ fheàrr leis o chionn fhada, co-dhiù bhiodh e na mhàl no na thàmh.

Anns an leabhar seo tha e a’ toirt iomradh air eachdraidh a bheatha ach cuideachd air an dualchas, an eachdraidh agus an àrainneachd a chuir cruth is cumadh air a smuaintean agus a ghiùlan.


[TD 2]

[Blank]


[TD 3]

Steall à Iomadh Lòn

Seonaidh Ailig Mac a’ Phearsain

CLÀR


[TD 4]

CLÀR

Foillsichte le CLÀR, Station House, Deimhidh,
Inbhir Nis IV2 5XQ Alba

A’ chiad chlò 2011

© Seonaidh Ailig Mac a’ Phearsain 2011
Gach còir glèidhte.

Chan fhaodar cuid sam bith dhen leabhar seo ath-nochdadh, a thasgadh no a chraobh-sgaoileadh ann an cruth sam bith, no an dòigh sam bith, dealantach, uidheamach no tro dhealbh lethbhric, gun chead fhaighinn ro-làimh ann an sgrìobhadh bhon sgrìobhadair is bhon fhoillsichear.

Air a chur ann an clò Minion
le Edderston Book Design, Baile nam Puball.
Air a chlò-bhualadh le Gwasg Gomer,
Llandysul, Ceredigion, A’ Chuimrigh.

Tha clàr-fhiosrachadh foillseachaidh dhan leabhar seo ri fhaighinn bho Leabharlann Bhreatainn

LAGE/ISBN: 978 1-900901-65-9


[TD 5]

Clàr-Innse

Buidheachas 7

Ro-Ràdh 9

1 Chì mi ’n Tìr 15

2 Uibhist mo Rùin 30

3 An t-Ionnsachadh Òg 61

4 Càirdeas, Comain is Eòlas 93

5 Foghlam, Foghlam, Foghlam 135
Foghlam gu falbh 135
Greimeannan fàis 148
Oilthigh is òl-thaigh 163
Foghlam gu tilleadh 186

6 Tilleadh is Teagaisg 194

7 Dà Cheathramh agus Fonn 229

8 Uisge Trom is Smùirnean 265

9 Air an Fhalbhan 293

10 Aiseirighean 328


Dèidh-ràdh 361

a) Ùrnaigh Uilleim Chràbhaich 363
b) An t-Slabhraidh 367
c) An Doras 373
d) Uibhist a Tuath: eaconamaidh nan seann làithean 381
e) Ainmean Àiteachan 395


[TD 7]

Buidheachas

Tha an leabhar seo mar chuimhneachan air mo phàrantan agus mo chàirdean nach maireann, air an fheadhainn a phiobraich m’ ùidh ann an cànan mo shìnnsirean, agus air luchd-eòlais ann an caochladh dhùthchannan ris an robh mi an urra son tacsa is deagh-ghean rè iomadh bliadhna.

Tha mi ga choisrigeadh dha mo theaghlach, dhaibhsan a tha dlùth dhomh ann an dàimh ’s ann an cleamhnas, agus dha gach caraid is banacharaid a thug dhomh furtachd is fàilte.

On tha fèin-eachdraidh gu mòr an crochadh air àrainneachd is dualchas sgìre ghabh mi an cothrom air beagan a ràdh mu eachdraidh is beul-aithris Uibhist a Tuath, far an do chuir mi seachad a’ mhòr-chuid dem òige. Tha mi fada an comain nan sgrìobhaichean comasach a chuir leabhraichean an clò mu eachdraidh Uibhist, gu h-àraidh Erskine Beveridge, Eòghain MacRiùiridh agus Bill Lawson. Ged nach eil an aon liut sgrìobhaidh agamsa ’s a tha acasan bha mi den bheachd gum biodh e iomchaidh cuid den eachdraidh a liubhairt ann an Gàidhlig. Tha mòran fiosrachaidh ri fhaighinn cuideachd anns an làmh-sgrìobhainn aig an Urr. Aonghas Iain Dòmhnallach a bha na mhinistear an Cill Iùrnain. ’S mòr am beud nach eil e ann an clò. Tha beul-aithris, bàrdachd is eile à Uibhist a Tuath ann an leabhraichean tomadach a thug an t-Ollamh Dòmhnall Fearghastan à Albainn Nuadh am follais, ged a tha cuid den fhiosrachadh feumach air fasgnadh.

Tha mo thaing aig Jo NicDhòmhnaill, Joan NicDhòmhnaill


[TD 8]

Seonaidh Ailig Mac a’ Phearsain

agus Alexina Ghreumach airson nam beachdan taiceil toinisgeil a thairg iad an dèidh sùil gheur a thoirt air a’ chiad dreachd. Tha mo mhìle beannachd aig an triùir aca. Rinn iad cinnteach cuideachd nach robh mi faondradh ro fhada bhon t-soisgeul litreachaidh a rèir GOC agus chuir an comhairle barrachd dreach is loinn air an leabhar. Ma tha ciorraman air fhàgail air, agus chan eil teagamh nach eil, chan e iadsan as coireach. Cuiream a’ choire air cearbachd na cuimhne agus gòraiche na h-aoise.

Tha mi fada an comain CLÀR son an leabhar fhoillseachadh agus son sùil gheur a thoirt air an teacsa mus deach e chun a’ chlò-bhualadair.

Tha mi gu h-àraidh fo fhiachan do John Storey aig Comhairle nan Leabhraichean, a chuir na mo cheann an toiseach an eachdraidh-beatha seo a sgrìobhadh agus a chùm brosnachadh is taice rium o thùs gu èis. Tapadh leat, a charaid, son a bhith cho foighidneach, dealasach agus proifeiseanta. Tha mi duilich ma mheall mi thu gu bhith smaoineachadh gur e tionndadh Gàidhealach de Bhràmair Lady Chatterley a bha thu dol a dh’fhaighinn. Uaireigin eile, is dòcha, nuair a gheibh thu mogan mòr airgid o Bhòrd na Gàidhlig.

Leabhar eile? Chan eil mi cinnteach. Mar a thuirt Sophia Loren aig aois 75: “Chan eil fios agam fhathast dè tha mi son a dhèanamh nuair a dh’fhàsas mi suas.”


[TD 9]

Ro-Ràdh

Gu ìre ’s ann mu dheidhinn siubhal mar thaistealaiche air an allaban a tha an leabhar seo. Triall o theallach gu teallach, o thìr gu tìr, o sheanchas gu seanchas, o shamhla gu samhla. Siubhal air astar cama-lubach o shaoghal sìmplidh agus somalta gu saoghal far a bheil sinn air ar mealladh le fàidhean-brèige a tha cur an ìre dhuinn nach e dorchadas is dòrainn a tha romhainn ach saidhbhreas agus sìth. Bha Coinneach Odhar agus na h-uirsgeulan mu shìdhichean is draoidheachd na b’ fhasa an creidsinn na na ròlaistean a chluinneas sinn an-diugh o luchd-poilitigs agus na snìomhairean ’s na sliagairean a tha gar breugadh le gealltanais nach urrainn dhaibh a choileanadh. Chan eil ach aon litir de dhiofar eadar gealladh agus mealladh.

Geallaidh mi nach eil an fhìrinn air a fiaradh anns an leabhar seo, ged a tha iomadh uireasbhaidh eile air. Sgrìobh mi e son mo thoirt sìnteag air ais mus tèid mi ceum cùramach air adhart gu cò aige tha fios càite. Bheir mi e dhan a’ chraidhneach mhòr, Bodach na Speala, nuair a dh’fhaighneachdas e dhomh aig geata-cuspainn na sìorraidheachd a bheil pàipearan-cead agam a tha sealltainn càite robh mi triall. Tha mi ’n dòchas gun cuidich iad e gus tighinn gu co-dhùnadh mu càite bheil mi dol.

Dh’fhaodainn “Siubhal nan Seachd Sitigean” a thoirt mar fo-thiotal air an leabhar seo. Ach, air eagal ’s gum bi daoine den bheachd gur ann a’ dèanamh dìmeas air àite


[TD 10]

sam bith a tha mi, bu chòir dhomh mìneachadh nach eil an sin ach briathran a bhiodh feadhainn a’ cleachdadh mu dhaoine a bhiodh daonnan a’ siolpadh o àite gu àite. Nuair a dh’fhaighneachd cuideigin dham athair turas dè bha mi dèanamh fhreagair e gu robh mi siubhal nan seachd sitigean mar a b’ àbhaist. “S toigh leis a bhith cur steall à iomadh lòn”, thuirt e. Ma bha sguideileireachd is òtrachas na mo bheatha chan e na h-ionadan anns an robh mi còmhnaidh agus air an robh mi tadhal a bu choireach.

Tha mi ’n dòchas cuideachd nach toir mi oilbheum do dhuine sam bith. Ma bheir, cluinnidh mi air a’ chluais as buidhre e, agus is math an airidh. O chionn iomadh bliadhna sgrìobh mi beachdan ladarna anns an iris mhìosail An Gàidheal. Bha am fear-deasachaidh air a ghonadh agus thug e sgoladh orm. Fhreagair mi ann am briathran a bha caran nimheil. Aig an àm ma bha beàrn aig bonn na duilleig bhiodh e ga lìonadh le eiseimpleirean de ghnàthasan-cainnte. Aig bonn na duilleig air an robh mo bheachdan-sa chuir e na h-abartasan seo: “Bha iad a’ cur às a leth nach robh e ann gu lèir” agus “Chuir e roimhe a bhith air an neo-ar-thaing”. Dè a’ Ghàidhlig a th’ air Touchè? Mura bheil gliocas agad ri thairgsinn cùm do bheachdan agad fhèin, tha mi creidsinn. Co-dhiù, chan eil iarraidh sam bith agam m’ ainm a bhith air na crogain-shilidh.

Bhiodh caraid dhomh ag ràdh gu robh mi tuasaideach; gun tòisichinn le molag bheag aig ochd uairean sa mhadainn ’s gum biodh càrn uiread ri cnoc agam ro mheadhan-latha. Faodaidh gu robh e ceart. Ach bha mi sireadh mholagan a bhiodh gu feum do dhaoine, chan ann idir airson an tilgeil orra. Cha chumar taigh le beul dùinte. Ma tha cuid de mo


[TD 11]

bheachdan connspaideach biodh sin mar a bhios. Chan eil mi coimhead orm fhèin, mar a tha cuid, mar fhear de shlànaighearan na Gàidhlig no foirfeachd nan Eileanan Siar. Agus tha mi air mo dhoimheadachadh gu bheil feadhainn a rinn obair ionmholta às leth ar cànain nach d’ fhuair aithne no urram son an saothair. Tha mi iomagaineach cuideachd gu bheil cothroman cosnaidh ann an Gàidhlig a’ faighinn prìomhachas agus gu bheil a’ choimhearsnachd air a fàgail air chùl-fraoin. Chan e sin, na mo bharail-sa, an dòigh air a’ chànan a neartachadh no fiù ’s an deò mu dheireadh a chumail innte. Ach ’s dòcha gum bu ghlice dhomh Comhairle Clag Sgàin a ghabhail: an rud nach buin dhut na buin dha. Chanadh mo sheanair gur e amadan nach gabh comhairle, agus gur e fìor amadan a ghabhas a h-uile comhairle.

Tha mi taingeil gur ann an coimhearsnachd Gàidhlig a chaidh m’ altram, ach air mo dhorranachadh gu bheil i air crìonadh. Tha mi taingeil cuideachd gun d’ fhuair mi iomadh cothrom, eadar dualchas, càirdeas, àrainneachd, foghlam, cosnadh is siubhal. Ach ’s e na dh’ionnsaich mi aig a’ ghlùin an cothrom a bu phrìseile dhiubh uile. Bha an seanfhacal ag ràdh gur e anacladh na h-òige a nì an duine. Tha mi ’n dòchas gu bheil sin fìor air mo shon-sa. Tha mòinteach is machair nas cudromaiche dhomh na aitreabhean is oifisean nam bailtean mòra.

Tha an saoghal mòr agus mo shaoghal beag fhèin air atharrachadh on a chunnaic mi solas an latha an toiseach, ach cha chuir duine às mo bharail mi gur ann o thaighean-dubha, taighean-cèilidh agus coimhearsnachdan bochda a fhuair na Gàidheil an t-oileanachadh agus an gliocas as fheàrr. Cha b’ ann idir o chaistealan, colaistean, cùbaidean is


[TD 12]

co-labhairtean. Nuair a chaidh faighneachd dhan mhinistear Bhaisteach Pàdraig Grannd, a rinn feadhainn de na laoidhean as fheàrr ann an Gàidhlig, dè an oilthigh anns an robh e agus càite an d’ fhuair e an gliocas agus am foghlam coileanta a bh’ aige fhreagair e: “Eadar làmhan a’ chrainn-treabhaidh.”

Chan eil mòran gliocais agamsa ri thairgsinn. Air feadh an leabhair agus anns an Dèidh-ràdh tha eiseimpleirean de rudan a bha mi sgrìobhadh thar nam bliadhnaichean a bha mi na mo thaistealaiche. Bha na beachdan bras agus rag-mhuinealach aig amannan. ’S dòcha gu bheil e fiù ’s ladarna dhomh am facal Dèidh-ràdh a chleachdadh air eagal ’s gu faigh na h-eadar-theangairean coire dha. Ach ma bha e math gu leòr son sgrìobhaichean mar Eachann MacDhùghaill fòghnaidh e dhòmhsa.

Tha dà sheanfhacal air am bu chòir sgrìobhaichean a bhith mothachail. Fear Turcach: “Ma tha thu dol a dh’innse na fìrinn ’s fheàrr dhut aon chas a bhith agad anns an stiorap.” Agus fear Gàidhlig: “Ma tha thu dol a dh’innse na fìrinn tha e cho math dhut an dùthaich fhàgail.” ’S dòcha gur e sin a dh’fhàg mi nam chuairtear.


[TD 13]

[Blank]


[TD 14]

[Blank]


[TD 15]

Chì mi ’n Tìr

Air balla an rùim far a bheil mi sgrìobhadh seo tha ceithir dealbhannan: Rèinigeadal sna Hearadh le na h-Eileanan Mòra agus taigh-solais an Eilein Ghlais air fàire; am bàt’-aiseig Loch Portain a’ fagail cidhe Òb na Hearadh; na taighean faisg air an laimrig-a-tuath ann an Scalpaigh; agus gainmheach Tràigh nam Fadhailean eadar Gollair is Hoghagearraidh ann an Uibhist a Tuath.

A’ coimhead a-mach air an uinneig ann an Ceap Breatann chì mi an abhainn Mira agus na bric a’ leum oirre. Thuinich feadhainn à Uibhist air a bruaichean coillteach o chionn còrr is ceud gu leth bliadhna agus tha an sliochd fhathast anns na bailtean mun cuairt. Tha mi creidsinn gu bheil na h-ìomhaighean seo uile mar shamhla air cuid de na rudan a thug buaidh air mo bheatha agus a dh’fhàg mi mar a bha mi na mo chaitheamh-beatha ’s na mo ghiùlan om òige gu meadhan-aois agus mar a tha mi nis ann an ciaradh mo latha.

Tha mi creidsinn gur e rud cho annasach ’s a thachair na


[TD 16]

mo bheatha gun do rugadh mi an latha chaidh ciste-laighe a chur dhan ùir anns na Hearadh gun chorp na broinn. Bha mo phàrantan a’ fuireach anns an Òb aig an àm. Beagan bhliadhnaichean roimhe sin rugadh nighean bheag dhaibh ach bha i marbh ga breith. Fhuair mo mhàthair rabhadh nach bu chòir duine cloinne a bhith aice an dèidh sin. Ach ’s fheudar nach do dh’èist i. Agus o nach do dh’èist thàinig mise chun an t-saoghail. An aona mhullach. Fad a beatha bha aithreachas oirre nach robh nighean aice, gu h-àraidh nuair nach robh mise ga mo ghiùlan fhèin mar a lùigeadh i.

Cha b’ ann gun èiginn is fulang a thug i chun an t-saoghail mi. B’ ann fo lannsa ann an ospadal Steòrnabhaigh a rugadh mi, ged nach aidichinn a-chaoidh gur e Leòdhasach a th’ annam, measail ’s gu bheil mi air an eilean sin agus air an iomadh caraid a thà ’s a bhà agam ann. Tha Leòdhas anns an fhuil agam cuideachd. Bha mo shinn-sinn-seanair air taobh mo mhàthar – Aonghas mac Iain Tàilleir ’ic Iain Ruaidh – pòsta aig Raonaid NicAmhlaigh à Ùige Leòdhais.

A dh’innse na firinn chan eil mi cinnteach cò às a bheil mi no cò às a b’ fheàrr leam a bhith. Leòdhas, Uibhist, na Hearadh, Canada, Vienna, Korea? Chuir mi seachad mo bheatha air an allaban. Agus tha mi creidsinn gu bheil a bhuil orm. Chanadh cuid gu bheil mi fhathast gun chombaist, gun fhalmadair agus gun bhalaiste.

Chan eil fios agam dè na rudan cudromach eile thachair ann an Steòrnabhagh ann an 1937. Anns an leabhar nimheil a sgrìobh Alasdair Ailpein MacGriogair mu na h-Eileanan Siar tha e ’g ràdh gu robh Sgoil Shamhraidh Ghàidhlig anns a’ bhaile air a’ bhliadhna sin agus gun tàinig mòran choigreach thuice o thìr-mòr. ’S fheudar mar sin nach e rud ùr a th’ ann


[TD 17]

an co-labhairtean Gàidhlig. Tha MacGriogair ag ràdh gun tuirt cuid de na bha ’n làthair nach fhac’ iad riamh sealladh cho sgreamhail ’s a chunnaic iad air sràidean Steòrnabhaigh: daoine gan dalladh le daoraich, agus na poilis a’ leigeil leotha iad fhèin a ghiùlan ann an dòigh mhaslach. Nuair a bhithinn-sa dol gu co-labhairtean Gàidhlig b’ e na strainnsearan,’s cha b’ e idir muinntir an àite, a bhiodh fo bhuaidh na dibhe. Ach ’s fheàrr dhomh an cuspair sin a sheachnadh mun coisinn mi cliù a’ Ghriogalaich ’s gun mo sgeul ach aig toiseach tòiseachaidh.

Ach dè mun a’ chiste gun chorp? An latha a rugadh mi chaidh ciste fhalamh a thiodhlacadh ann an cladh anns na Hearadh. Chan e gu bheil cuimhne agamsa air an sgeul no air an latha. Ach, mar a chuala mi, chaochail boireannach agus nuair a bha daoine a’ toirt a’ ghiùlain air an astar fhada dhan a’ chladh agus a’ stad corra uair airson anail is annlan a ghabhail thug cuid an aire gu robh a’ chrò-leab’ na b’ aotruime na bu chòir dhi bhith. Ach cha tuirt iad guth mòr no droch fhacal agus chaidh an t-adhlacadh air adhart. Nuair a thill iad dhachaigh dh’èigh iad na creachan nuair a mhothaich iad gu robh an corp fhathast anns an t-seòmar-cadail anns an taigh. Cha robh cinnt aig an àm dè chaidh iomrall, agus bhiodh e ladarna dhòmhsa tuairmse thoirt air dè thachair, ach is fheudar gu robh cuid den bheachd gu robh cuideigin eile coimhead as dèidh chùisean anns an taigh-fhaire, agus cha deach na dleastanasan a choileanadh mar bu nòs agus mar bu chòir. Cha robh lideadh anns na pàipearan-naidheachd gun do rugadh mise, oir chan e naidheachd mhòr a bh’ ann, ach cha deach mar a thachair do chorp na caillich seachad orra. Fiù ’s an uair sin bha iad a’ coimhead son sgainneal.

B’ ann à Hoghagearraidh an Uibhist a Tuath a bha m’ athair,


[TD 18]

Gilleasbuig Sheonaidh Ghobha. Ann an 1928 chaidh e shireadh an fhortain ann an Canada. Fhuair e obair ann an Toronto aig togail Taigh-òsta Royal York. Còrr ’s dà fhichead bliadhna an dèidh sin b’ ann anns an taigh-òsta seo a dh’fhan mi a’ chiad oidhche nuair a thàinig mi fhèin air imrich a Chanada. Nuair a dh’innis mi seo dha thuirt e: “Tha mi ’n dòchas gu robh e na bu chofhurtaile na an fhail-muice anns an robh mise a’ fuireach.” Ann an 1929 bhuail an t-Ìsleachadh Mòr na Stàitean Aonaichte agus Canada. Theirig an cosnadh agus thill m’ athair dhachaigh a dh’Uibhist. Mura b’ e suidheachadh na h-eaconamaidh aig an àm cha bhithinn-sa idir ann. Ged is doirbh dhomh a ràdh, is dòcha gum bu chòir dhomh a bhith taingeil dha na bancairean ’s luchd poilitigs a tha cur an t-saoghail bun-os-cionn o àm gu àm.

Bhithinn a’ cluinntinn gur ann às an Eilean Sgitheanach a thàinig Clann a’ Phearsain a dh’Uibhist an toiseach. Ma tha sin fìor tha fuil Uibhisteach, Hearach, Leòdhasach agus Sgitheanach nam adhraibh. Abair measgachadh. Chan eil fios agam an robh mi càirdeach do theaghlach de Chlann a’ Phearsain ann an Càirinis air an robh Na Liosadairean. Sin feadhainn a bhiodh a’ giollachd aodach-lìn agus ga chlò-bhualadh le ìomhaighean mar flùraichean. Tha iad iomraiteach ann am beul-aithris Uibhist air adhbhar eile: thug iad aoigheachd dhan Phrionnsa Teàrlach. Nuair a bha e feuchainn ri faighinn dhan Eilean Sgitheanach, an dèidh a bhith ’g òl fad trì latha còmhla ri Fear Bhaghasdail agus Ùisdean a’ Bhaile Shear, dh’èirich stoirm agus b’ fheudar dhan bhàta fasgadh a ghabhail air cladach sear Uibhist a Tuath. Fhuair iad tèarmann ann an taigh nan Liosadairean. Bha fios aig na pàrantan cò bh’ aca air aoigheachd ach cha robh aig an


[TD 19]

triùir nighean. Nuair a chaidh innse dhaibh an dèidh dha na coigrich falbh, bha na nigheanan a’ strì feuch cò gheibheadh an stòl air an do shuidh am Prionnsa. Anns an tuasaid chaill tè dhiubh fiacail agus mar dhuais fhuair i seilbh air an stòl.

Rugadh mo mhàthair, Ciorstaidh Anna Aonghais Dhòmhnaill, ann an Scalpaigh na Hearadh. Ghluais an teaghlach dhan Hogha-bheag an Uibhist ann an 1923, ach a-mhàin bràthair mo mhàthar Aonghas, am mac a bu shine san teaghlach. Dh’fhan esan ann an Scalpaigh. Agus sin as coireach gu bheil Scalpaigh na Hearadh na “eilean maiseach mo ghràidh” dhòmhsa mar a bha e dha mo sheann charaid Seonaidh Fhionnlaigh a rinn an t-òran. Oir b’ e Scalpaigh agus taigh Aonghais Bhig Aonghais Dhòmhnaill an “tìr nan òg” air am bithinn a’ cur m’ aghaidh gach cothrom a gheibhinn.

Mus do dh’fhag i na Hearadh bha mo mhathair ga cosnadh mar chutair aig “obair Lever”, mar a chanadh iad anns a’ bhaile a chaidh a thruailleadh leis an ainm Leverburgh ach ris an canadh muinntir an àite fhèin An t-Òb. Ach nuair a ghluais an teaghlach a dh’Uibhist fhuair i obair mar shearbhanta ann an Taigh-òsta Loch nam Madadh, agus sin far an do thachair i ri m’ athair. Cha chreid mi gu robh e cho math air a bhith tathaich nan taighean-òsta ’s a bha a mhac, ach is dòcha gu robh adhbhar na b’ fhearr aige air a bhith gan tadhal: suirighe seach sùgh an eòrna.

An dèidh leanabh a chall, agus le cothroman cosnaidh gann an Uibhist, ’s iongantach mura robh mo mhàthair ag ionndrainn na Hearadh agus choitich i m’ athair gus a dhol dhan Òb, far an robh obraichean rim faighinn faisg air làimh a’ cladhach cloiche ris an canar feldspar. An uair sin thàinig mise dhan t-saoghal agus thàinig an dara Cogadh Mòr beagan às mo dhèidh, ged nach mì dh’adhbhraich e.


[TD 20]

Chaidh m’ athair dhan a’ Chabhlaich Mharsanta agus bha e na ghunnair air bàtaichean-bathair anns a’ Chuan Shiar eadar Breatann is Canada. Leis a’ chruaidh-chàs a dh’fhuiling e bhrist air a shlàinte agus fhuair e cead tilleadh dhachaigh mus do chriochnaich an cogadh agus greis mus do ràinig mise aois sgoile. Ann an seadh cha d’ fhuair e seachad air na lathaichean cruaidhe mar mharaiche. Ged a bha e abhcaideach, èibhinn agus còmhraideach aig amannan, uaireannan eile bhiodh e dùr, duaichnidh agus fo sprochd. Bha e math air gothan agus air bearradaireachd agus bha sin a’ còrdadh ris a’ chaillich, mar a chanadh e ri mo mhàthair fiù ’s nuair a bha i òg, oir bha ise aoigheil, geanail agus geur na dòigh fhèin. ’S e Ciorstaidh Bheag a chanadh iad rithe ann an Uibhist, ach ged a bha i beag cha robh i bog.

Cha robh mi ach mu bhliadhna anns an sgoil anns an Òb, agus tha a’ chuid mhòr den àm sin air a dhol air dhìochuimhn’ orm. Tha cuimhne agam nuair a bha mi ceithir bliadhna a dh’aois a bhith ’g èisteachd feadh na h-oidhche ri torghan anns an adhar agus daoine air an clisgeadh ’s a’ cur às na lampa ’s a’ sainnseagraich gur e plèana Gearmailteach a bh’ ann. Tha cuimhne agam a bhith aig banais tè às an sgìr a phòs fear à Hiort. Bha fèileadh orm a rinn mo mhàthair de chlò a dh’fhigh i fhèin air a’ bheairt-mhòir. Bha mi moiteil nach robh fèileadh ach air aon duine eile aig a’ bhanais, an Dotair Mac an Tòisich, lighiche na sgìre. Bha e trom air an deoch ach cha robh sin a’ dèanamh dragh dhòmhsa aig an àm ged a bha e cur beagan uallaich air an fheadhainn air an robh e a’ frithealadh. Dh’fhàg e na Hearadh agus chaidh iomadh bliadhna seachad mus cuala mi ainm a-rithist. Bha e ’n uair sin na dhotair air bàta bhiodh a’ sealg nam mucan-mara ann


[TD 21]

an Georgia a Deas agus rinn e cobhair air fear a b’ aithne dhomh nuair a chaill e a chas ann an tubaist air bòrd a’ bhàta.

Tha corra rud a thug buaidh orm gu ìre nach dìochuimhnich mi iad am-feasta. Tha cuimhne agam air seachd fiaclan a thoirt asam nuair a thadhail “bodach nam fiaclan” air an sgoil. Chì mi fhathast am botal mòr às am biodh e lìonadh na snàthaid, le cnapan geala air flod ann, caran coltach ri lionn nam biast a bhiodh mo sheanmhair a’ dèanamh. ’S fheudar gur e “cocaine” a bh’ ann. Chuireadh luchd nan drogaichean fàilte chridheil air an-diugh agus phàigheadh iad gu leòr air a shon.

Bhiodh dotair a’ tadhal na sgoile cuideachd. Chan eil mi cinnteach an robh fios aige gur e “dotair an t-salchair” a bh’ againn air. Cha robh mòran fa-near dha ach a bhith cnuasachd nad fhalt airson sniodhan. Ged a bhiodh tu bàsachadh leis an teasaich cha chreid mi gun toireadh e an aire, fhad ’s nach robh miallan na do ghruaig.

Gach seachdain bhiodh tè a’ tighinn dhan sgoil a thoirt dhuinn clasaichean seinn. Is beag a bha dh’fhios againn aig an àm gur e “eòlaiche-ciùil” a bha innte agus gu robh ùidh shònraichte aice ann an òrain Ghàidhlig, ged nach robh Gàidhlig aice fhèin. Ethel Rose Bassin a b’ ainm dhi. Sgrìobh i leabhar mu na h-òrain a chruinnich Frangag Tholmach. Bha i crùbach agus a’ coiseachd le seòrsa de bhata cumail tacsa rithe. Tha mi ’n dòchas nach robh fios aice gur e “cailleach Bassin nan trì chasan” a bha againne oirre, blaigeardan mar a bha sinn ann.

B’ e eòlaiche dha-rìribh a bha ann an Ethel Bassin taca ri daoine ris an canar eòlaichean an-diugh. Nuair a chluinneas mi prògraman rèidio ag ainmeachadh agus a’ fàilteachadh


[TD 22]

feadhainn aig nach eil fiosrachadh no eòlas no breithneachadh air na cuspairean mu bheil iad a’ godail mar “eòlaichean” bidh e cur gaoir trom fheòil, agus cha mhì nam ònrachd a tha iad a’ mealladh. B’ eòlach mo sheanair air eòlaichean, gu h-àraidh an fheadhainn a tha cur an ìre gu bheil tuigse aca nach eil aig a’ mhòr-shluagh. Is dòcha gu bheil bloighean fiosrachaidh aca a thog iad à leabhraichean ach chan eil sin ag ràdh gu bheil eòlas aca. Cha robh ar caraid Tormad Seònaid ann an Òb na Hearadh riamh na “eòlaiche” ach bha e na bu ghlice agus na b’ ionnsaichte na na h-ollamhan agus na h-urracha mòra bha cur aigne dhaoine air imprig o choimhearsneachd air a stèidheachadh air nàbachd is carthannas an t-seanfhacail “am fear a thigeadh thugam, rachainn thuige” gu saoghal sanntach an t-seanfhacail “is e farmad a nì treabhadh”.

B’ ann às na Hearadh fhèin a bha an tè a bha teagaisg a’ chlas agamsa, Flòraidh Iain Phòil às an Taobh Tuath. Agus b’ ann à Leòdhas a bha am maighstir-sgoile, Aonghas MacÌomhair à Beàrnaraigh. Bha iad le chèile eòlach, anns an t-seagh dhligheach den an fhacal. Bha MacÌomhair air fear de na 1,500 priosanach Breatannach – còrr is ceud dhiubh à Eilean Leòdhais – a bha am bruid ann an Groningen san Òlaind eadar 1914 is 1918.

Nuair a chaidh mise dhan sgoil cha robh facal Beurla agam ach “yes” agus “no”, agus tuigidh sibh dè am fear as trice bhithinn a’ cleachdadh. Cha chluinneadh tu Beurla air taobh a-muigh na sgoile. Ach air taobh a-staigh nam ballachan bha Gàidhlig an ìre mhath air a toirmeasg agus dh’fheumadh tu Beurla a bhruidhinn, iochd air n-achd. Is dòcha nach eil e mar iongnadh gur i a’ chuimhne as fheàrr a th’ agam, an dèidh a bhith beagan mhìosan anns an sgoil, a bhith ’g ionnsachadh


[TD 23]

Leabhar Aithghearr nan Ceist air mo theanga ann an cànan nach robh mi fhathast a’ tuigsinn. Tha cuimhne agam gu h-àraidh air <eng>“What is sin? Sin is any want of conformity or transgression of the law of God.”<gai> Cha robh fios agam aig an àm dè bha seo a’ ciallachadh agus chan eil mi cinnteach gu bheil fhathast. Bha mi smaoineachadh mas e seo Leabhar Aithghearr nan Ceist gu robh e cho math nach robh againn ri Leabhar Fada nan Ceist ionnsachadh. Cha robhar a’ coimhead air an dìmeas ’s an tàire a bhathar a’ dèanamh air cànan is dualchas agus air foghlam dligheach na coimhearsnachd mar pheacadh no cron agus, gu mì-fhortanach, chan eil chun an latha ’n-diugh. Tha amharas agam gu robh cuid a’ coimhead air Gàidhlig mar rud nach robh buileach a rèir laghan a’ Bhìobaill agus nach robh i gu feum dhad eanchainn no dhad anam.

Tha an seanfhacal ag ràdh gur e an t-ionnsachadh òg an t-ionnsachadh bòidheach. Bha an t-oileanachadh a fhuair mo ghinealach-sa air a bhith mòran na bu bhòidhche agus na b’ èifeachdaiche na robh e air a bhith anns a’ chànan ris an robh sinn cleachdte anns an dachaigh agus anns a’ choimhearsnachd. Ach is dòcha nach bu chòir dhuinn a bhith gearain. Fhuair sinn cothroman nach robh aig ar n-athraichean. Air an làimh eile, fhuair iadsan cothroman nach robh againne, cothroman air an inntinn ’s am mac-meanmainn a ghiollachd ’s a leudachadh gun smodal de fhoghlam coimheach a’ mùchadh oideas dùthchasach a bha na bu chudromaiche na meabaileis de ionnsachadh-sgoile.

Bha ar ciad chànan air a casg, ge b’ ann gun fhiosta no le rùn, le siostam foghlaim a bha nàimhdeil air a’ char bu mhiosa no coma-co-dhiù air a’ char a b’ fheàrr, dhan


[TD 24]

choimhearsnachd agus dhan chànan. Anns a’ bhun-sgoil bha thu faighinn foghlam ann an cànan choimheach. Anns an àrd-sgoil bha thu faighinn foghlam a bha gad ullachadh airson do chasan a thoirt leat agus an saoghal a thoirt fod cheann. Gus faighinn air adhart dh’fheumadh tu faighinn air falbh. Bha siostam foghlaim na h-Alba air a stèidheachadh air reachd agus air cleachdadh a dhèanadh cinnteach nach ruigeadh tu àirde do chomais tro chànan na dachaigh agus na coimhearsnachd.

Mòr ’s gu bheil am piseach a thàinig ri linn ionadan foghlaim tro mheadhan na Gàidhlig, ’s e cùis-nàire th’ ann nach robh de lèirsinn aig Comhairle nan Eilean Siar na chuir sgoiltean Gàidhlig air bhonn, fiù ’s aonan, a shealladh dhan t-saoghal mhòr gu robh uaill aca às na freumhaichean on tàinig iad. Tha e glè mhath a bhith bòilich o bhàrr nan tobhtaichean gur e na h-Eileanan Siar cridhe na Gàidhlig ach ’s e rud eile th’ ann an dualchas sin altram ’s a ghleidheadh tèarainte no a theàrnadh nuair a tha e ann an cunnart sìoladh à bith. Ach canaidh mi tuilleadh mun a’ chuspair chonnspaideach sin mus tiormaich mo pheann agus mus tanaich mo theanga ’s mo chiabhagan.

Chaidh mi fhèin agus mo charaid, no mar a chanas iad anns na Hearadh “mo chuff”, Coinneach Caimbeul, dhan sgoil airson a’ chiad uair air an aon latha. Tha daoine eòlach air mar Gaoidh, an t-ainm a thug mi fhèin air, oir cha b’ urrainn dhomh Coinneach a ràdh. Bhiomaid a’ coiseachd dhan sgoil còmhla, seachad taigh Mòr Iain Dannsair, agus ag èigheach rudan rithe nach bu chòir dhuinn. Ach bha i laghach rinn a dh’aindeoin sin, mar a bu dual do mhuinntir an àite a bhith. Chan fhaigheadh tu nàbaidhean na b’ fheàrr na an fheadhainn


[TD 25]

a bha ri ar taobh-ne ann an taigh Mhurchaidh Òig agus ann am bùth Lowe.

Bha tobhta air an t-slighe dhan sgoil agus bha sinn air ar comhairleachadh gun a dhol faisg oirre. Bha fiabhras air a bhith anns an taigh iomadach bliadhna roimhe sin agus bha eagal air daoine fhathast gum biodh iarmad dheth air fhàgail. Mar iongnadh, dh’èist sinn ris an earal. Ach feumaidh nach robh mi cho faiceallach an latha a theab mi meòir a chall nuair a dhùin Gaoidh doras a’ chàir aig athair air mo chorragan. Bha mo mhàthair a’ toirt cofhurtachd dhomh le bhith cunntas nam meur: an òrdag, a’ ghilbeag, an gunna fada, mac an aba, ’s lùdag bheag an airgid. ’S i an lùdag bheag a ghoirtich mi. Manadh, ’s dòcha, nach bithinn gu bràth beairteach.

Chan e m’ athair an aon duine à Uibhist a bha anns a’ bhaile. Bha Ciorstag Uilleam, màthair mo charaid Coinneach, faisg oirnn agus shuas an rathad bhuainn bha Ruairidh Dhòmhnaill ’ic Ruairidh a thogadh anns an aon bhaile rim athair, Hoghagearraidh air taobh siar Uibhist a Tuath. Bha Ruairidh air tighinn dha na Hearadh air dha a dhreuchd a leigeil dheth an dèidh iomadh bliadhna ann am poilis Ghlaschu. Bha e fhèin ’s m’ athair glè mhòr aig a chèile ach bhiodh iad a’ conas ’s a’ dibhearsain ’s ag argamaid ri chèile cuideachd o àm gu àm. Agus tha sin a’ cur rud eile na mo chuimhne, rud a dh’fhaodadh a bhith air milleadh a dhèanamh air a’ chàirdeas a bha eatarra.

Bha Ruairidh na èildear anns an eaglais. Cha robh mise aig aois far an tuiginn dè bha sin a’ ciallachadh, ach aon latha, leis a’ chion tuigse agus an raspars a bheireadh duilgheadas dhomh fad mo bheatha, thuirt mi ri Ruairidh: “A bheil fios agaibh dè bha m’ athair ag ràdh mu ur deidhinn?” “Chan eil


[TD 26]

a ghràidh, innis dhomh,” ars esan. “Thuirt e”, arsa mise, “gu bheil uiread gràis anns a’ chat ghlas againn ’s a tha ann an Ruairidh Dhòmhnaill.” Cha bhreugnaichear an seanfhacal: an rud a chluinneas na big ’s e chanas na big.

Rinn Ruairidh mothar de lasgan agus dh’innis e an sgeulachd dha na nàbaidhean agus dhan a’ mhinistear agus do dhuine sam bith eile a dh’èisteadh. Bha mise smaoineachadh gum faighinn mo lidrigeadh ach ’s ann a thug m’ athair taing dhomh airson a bhith cho mothachail. Bha an càirdeas eatarra a-nis na bu dlùithe na bha e riamh. Nam b’ e an-dè an-diugh bhiodh m’ athair air beulaibh na cùrtach le tuaileas air a chur às a leth agus bhithinn-sa fo aire Pannal Dìon na Cloinne. Aig an àm ud bha abhcaid is fealla-dhà mar phàirt de bheatha làitheil na coimhearsnachd.

Ach cha b’ e an t-Òb baile a mhaireadh. Cha robh cothrom cosnaidh ach tearc agus bha mo phàrantan son tilleadh a dh’Uibhist, ged nach robh na cothroman cosnaidh an sin mòran na b’ fheàrr. Faodaidh gu robh beagan cianalais orra cuideachd ged a bha an t-Òb a’ còrdadh riutha. Bha màthair agus piuthar m’ athar an Uibhist agus bha pàrantan mo mhàthar, brathair agus dithis pheathraichean anns na Hogha Bheag agus an Loch Portain. Bha bràthair agus piuthar eile dhi ann an Glaschu.

Chuir sinn ar cuid den t-saoghal, agus cha bu mhòr e, ann am bàta beag agus sheòl sinn às an Òb gu Port nan Long an Uibhist. Bha latha garbh ann agus tha cuimhne agam, nuair a rachadh sròn an eathair sìos eadar dà stuagh, gu robh mi ’g èigheach: “Tuitidh i, tuitidh i.” Bha e cho math nach robh mi aig aois far am b’ urrainn dhomh an leabhar aig Màrtainn Màrtainn a’ Bhealaich a leughadh, no bha mi air a dhol à


[TD 27]

cochall mo chridhe. Bha e sgrìobhadh mu na h-Eileanan Siar ron bhliadhna 1700 agus a’ toirt iomradh air fear ann an Caolas na Hearadh aig an robh bàta. Nuair a bhiodh droch shìde ann bhiodh e ceangal ultach mharagan ri ròpa agus ga shlaodadh às dèidh a’ bhàta. Bha na maragan làn geir eòin-mhara agus bha seo a’ cumail nan tonnan sèimh. Ach bha boladh na sàille a’ tarraing mhucan-mara bha cur na sgoth ann an cunnart. Dèan siud ’s bi ceàrr; dèan seo ’s bi ceàrr.

Tha cuimhne agam cuideachd a bhith faicinn nan sligean chreachain anns an tanalaich agus a bhith cluinntinn ainmeannan nan eilean anns a’ chaolas: Pabaigh, Eitheansaigh, Beàrnaraigh agus Ceileagraigh, far an robh bràthair mo shin-seanmhar, Ailig MacCuithein, aig aon àm na chìobair. Tha an t-uaireadair agus a’ phrosbaig aige an-diugh aig mo mhac ann an Toronto. Agus tha an t-ainm aige agam-sa.

Bha Niall Moireasdan na chìobair ann am Pabaigh agus choisinn e cliù mar bhàrd. Cha robh an t-uaigneas agus “toirm na fairge ri creagan garbha” a’ còrdadh ris. Bha e air a chlaoidh leis a’ chianalas:

Gur mi tha cianail san eilean fhiadhaich,
Gur fada ’n iar e ’s chan fhiach an t-àit’ e;
’S olc am prìosan e seach na h-Innsean
Do dh’fhear a dhìteadh airson na meàirle.

Bha e air a lèireadh le smalan:

Gur e mise tha fo mhulad,
Tha leann-dubh air mo shàrachadh,
Ann an eilean dubh Phabaidh
’S beag a th’ agam-s’ a dh’àbhachd dheth.


[TD 28]

Nuair a bhios mi gun mhòine
A’ tional òtrach nam bàghannan
Gur i feamainn na ceilpe
Bhios a’ goil a’ bhuntàta dhomh.

Agus air a chlisgeadh leis an eagal:

Ma nì ’n cuilean dubh dranndan
Their a’ chlann rium an cuala tu,
Their a’ bhean le guth fann rium
Las an lampa ’s e fuath a th’ ann;
Bheir mis’ an sin dudar leum
Às an t-sèithear gu bruailleanach,
M’ fheòil air chrith air mo chnàmhan,
Leigeil “Pharaoh” ga fhuadach bhuainn.

Is beag a bha dh’fhios agamsa ann an neoichiontas na h-òige gur i seo a’ chiad tè de na h-iomadh turas, cam is dìreach, a bha air thoiseach orm. Tha iomadh lùb is tionndadh eadar leanabas, fearalas agus aois a’ gheallaidh.

O chionn beagan bhliadhnaichean bha mi air bòrd an Loch Portain a’ chiad latha a sheòl i eadar an t-Òb is Beàrnaraigh. Bha moit orm gur e mi fhèin a mhol do Chalmac an t-ainm sin a thoirt air a’ bhàta, oir bha e mar shamhla air a’ cheangal a bha eadar eilean m’ athar agus eilean mo mhàthar. Faodaidh nach robh e ciallachadh mòran do bhòrd-stiùiridh Calmac ach bha e sònrachadh dhòmhsa na bannan eadar Uibhist is na Hearadh a tha toinnte anns an smior-caillich agam.

Cha b’ ann le sùilean bàidheil a bha a h-uile duine coimhead air na Hearadh is Uibhist. Ann an 1888 sgrìobh Harvie Brown – mo chreach-sa thàinig, ’s e Iain Alasdair no Seonaidh Ailig


[TD 29]

a’ chiad ainm a bh’ air – leabhar mu ainmhidhean is eunlaith nan Eilean Siar, anns an tuirt e: “Chan eil àite an Alba cho oillteil le luimead agus le fàsach ri na mìltean a tha sìneadh an ear air na beanntan ann am meadhan na Hearadh. An coimeas ris ’s e lios air a dheagh uisgeachadh a th’ ann am mòinteach Rainich.”

Bha Harvie-Brown de na h-uaislean. Bha oighreachd aige ann an Siorrachd Shruighlea agus bha e cur seachad a thìde ag iasgach ’s a’ sealg ’s a’ cruinneachadh uighean, rud a gheibheadh am prìosan dha an-diugh. Aon turas loisg e an òrdag dheth fhèin le peilear. ’S dòcha gu robh na h-eileanaich den bheachd gun do thoill e dochann na bu mhiosa. B’ ann anns an sgoth spaideil aige fhèin a thadhail e air na h-eileanan, mun tuirt e: “Chan eil anns an Eilean Fhada ach cnàimhneach de dhùthaich a chaidh fodha; bheir e ceudan bliadhna mus toir an àile beò na cnamhan marbha a-rithist. An-dràsta is coma dè an sìol; ma thèid a chur air an fhonn chreagach seacaidh e gu h-ealamh.”

Ach dhòmhsa, mar a bha Eilean na h-Òige do Mhaighstir Ailean: “air a luimead gura lurach leam-sa h-uile fòd dheth.” Tha mi taingeil, an dèidh iomadh bliadhna air falbh o thìr m’ àraich, gun d’ fhuair mi cothrom a-rithist a bhith ’g ràdh “Chì mi ’n tìr san robh mi nam bhalach”.


[TD 30]

2

Uibhist mo Rùin

O chionn beagan bhliadhnaichean thachair dhomh a bhith ’n Uibhist an latha dh’fhosgail iad taisbeanadh ùr anns an taigh-aoigheachd aig luchd-dìon nan eun, an RSPB, air Tèarmann-Nàdair Bhaile Ràghnaill. Bha adhbhar math agam a dhol ann. B’ e seo taigh mo sheanmhar, an taigh anns an deach sinn a dh’fhuireach nuair a rinn sinn an imrich às na Hearadh.

Thachair mi ri seann eòlaich nach robh mi air fhaicinn o chionn iomadh bliadhna. Chuir tè dhiubh fàilte bhlàth orm ach thug i mo dhonas dhomh cuideachd gu robh mi air dealachadh ri mo chiad bhean. Dh’aithnich mi gu robh mi air ais far an cluinneadh tu air a’ chluais bu bhuidhre e nan dèanadh tu rudeigin neo-àbhaisteach. Agus dh’aithnich mi nach robh gearradh-cainnte air a dhol bàs nuair a thuirt cuideigin rium gu robh RSPB a’ ciallachadh Ròcais, Starrag, Pioghaid agus Bun a’ Bhuachaille.

Thachair mi cuideachd ri ban-Sasannach a bha ’g obair aig


[TD 31]

an RSPB. Nuair a thuirt mi rithe gur ann air an làraich seo a chuir mi seachad pàirt de làithean m’ òige thuirt i: “Bhiodh tusa ma-thà gu math eòlach air an traon.” “Bhitheadh gu dearbh”, fhreagair mi, “Is tric a chùm am fuaim greannach cròbhaidh aice bho mo chadal mi.” Thug i sùil orm mar gu robh mi às mo chiall. Ach ’s ann a chladhaich mi sloc na bu doimhne dhomh fhèin nuair a thuirt mi: “Bhiodh daoine ag ràdh gum biodh an traon a’ tionndadh na radan anns a’ gheamhradh.” Shaoileadh tu leis an sturraichd a thàinig oirre gu robh toibheum no sruth de ghuidheachan drabasta air tighinn às mo bheul. Agus thug i a casan leatha aig odaidh nuair a thuirt mi gu robh e cur iomnaidh orm gu robh an traon a-nis air a meas na bu chudromaiche na na cruitearan. Cha robh glèidhteachas sam bith ga dhèanamh orrasan.

Ged a bha mi dèanamh tàire nach bu chòir air an traon bhochd bha cuimhne chùbhraidh agam air an eòlas a chuir mi nam òige air eòin is ainmhidhean, air toradh na talmhainn is stòras a’ chuain, air feur is fochann is fodar, air cur is buain, air innearadh is dlùthadh, agus air an t-suim a bh’ aig daoine do dh’obair nàdair fada mus do bhuail e orra gu robh i ann an cunnart. Cha b’ urrainn dha a bhith air a’ chaochladh. Is ann air a’ mhuir ’s air an fhearann a bha sinne agus an eunlaith agus na h-ainmhidhean an crochadh son ar bith-beò.

Ged is e Tèarmann-Nàdair Bhaile Ràghnaill a thug muinntir nan eun air a’ phìos seo den sgìr ’s ann an Gollair a tha an t-Ionad-aoigheachd aca agus ’s ann air fearann Hoghagearraidh is Ghollair a tha a’ mhòrchuid de na h-eòin anns a bheil ùidh aig luchd-tadhail. Ach faodaidh gu robh iad den bheachd gu robh an t-ainm Baile Ràghnaill na b’ uaisle oir b’ ann a bha an taigh mòr anns an robh na maoir agus càirdean an


[TD 32]

uachdarain a’ fuireach aig aon àm. Tha an taigh mòr falamh an-diugh agus chan eil anns a’ chidsin-dubh far am biodh na searbhantan agus na sgalagan ach tobhta.

Tha seanchas gu leòr ri innse mu thaigh mòr Bhaile Ràghnaill agus gu h-àraidh mu Sheumas Ruadh, a bha na bhàillidh air oighreachd Uibhist a Tuath, air an robh am Morair Dòmhnallach na uachdaran aig meadhan na naoidheamh linn deug. Ann an 1841 bha 4,600 neach a’ còmhnaidh anns an eilean, mòran dhiubh nan diollacha-dèirce an dèidh bhliadhnaichean na gorta. Mhol am maor Donnchadh Seatha gum bu chòir an dàrna leth dhiubh a chur a Chanada. Thòisich an imrich agus thàinig cùisean gu ìre ana-cneasta ann an 1849 nuair a chaidh an tuath fhuadach à sgìre Sholais. Bha ceathrar rin coireachadh airson na thachair: Seumas Ruadh; Fionnlagh MacRath, ministear na sgìre; Pàdraig Cùpair, fear-lagha, siorram, bàillidh, agus gille-pliobair an uachdarain; agus Teàrlach Seatha, an Siorram Glas, a bha pòsta aig Mairead, nighean Sheumais Ruaidh. Dh’fhàg iad an teisteanas air bilean a’ bhàird:

Mo mhallachd dhan t-Siorram
’S dhan Chilleadair Ruadh,
Cùpair is Fionnlagh,
’S iad diombach dhen t-sluagh.

Ach na biodh fada
Gus an tèid iad dhan uaigh,
Gach maor agus bàillidh
’S am bàs gan toirt suas.

Duine calma eireachdail a bh’ ann an Seumas, an Cilleadair


[TD 33]

(fear-urrais) Ruadh. Bha eagal aig a h-uile duine roimhe ach bha cuid a’ dèanamh ùmhlachd dha. Bha e neo-thruacanta na ghnè agus ceacharra na dhòigh. Cha b’ e cheannach a rinn e. Bha a sheanair, Dòmhnall Beag Bhaile Ràghnaill, cho spìocach ’s gu spothadh e a’ mheanbh-chuileag son bonn-a-sia. Giùd greannach nach tug riamh cobhair do dhuine ann an èiginn. Aon bhliadhna nuair nach robh fàs math air a’ bhàrr dhiùlt e arbhar a thoirt dha bhràthair fhèin. Bhiodh a bhràthair ri bàrdachd agus ri pìobaireachd agus rinn e am port ris an canar an-diugh <eng>“The Shepherd’s Crook”.<gai> Chanadh cuid gur e pìobaire de mhuinntir an àite a rinn am port:

Ghabh mi null gu Tulach Gorm
Is dhiùlt am bodach fodar dhomh,
Is dhiùlt am bodach luideach odhar
Anns an t-sabhal fodar dhomh,
Is dhiùlt am bodach fraoch dhomh.

Is dhiùlt e fraoch is muran dhomh,
Is dhiùlt e fraoch is dhiùlt e fraoch,
Is dhiùlt e fraoch is muran dhomh.
Gun d’ dhiùlt am bodach luideach odhar
Anns an t-sabhal muran dhomh,
Is dhiùlt e moll is cònnlach.

Ged a rinn Seumas Ruadh eucoir air daoine bochda bhiodh feadhainn a’ brìodal ’s a’ brosgal ris. Rinn maighstir-sgoile, Crìosdaidh ma b’ fhìor, marbhrann dha:

Bu tu bàillidh na tuatha
Nach bu chruaidh an àm èiginn,


[TD 34]

Ann an toiseach na ganntair
’S gun neach ann dhèanadh feum dhaibh.
Bha do sporan gun chruaidh-shnaidhm,
’S rinn thu fuasgladh bha feumail;
’S mura biodh tu san àite,
Gun do bhàsaich na ceudan.

Chuid den t-sluagh a bha tuigseach
’S a thuigeadh an ceartas,
Thug iadsan mòr-spèis dhut,
’S bu tu fhèin an cùl-taice.
Ach luchd an droch ghiùlain,
Luchd an spùilidh ’s na braide,
Theicheadh iad do na cùiltean
Ron an t-sùil a bha smachdail.

An aon bhoillsgeadh grèine a nochd ann an uachdaranas Bhaile Ràghnaill b’ e Ailig, mac Sheumais Ruaidh. Duine socair, spèisealta, iriosal. Ach cha robh e gun smal. Bha e air fhàgail air gu robh e spìocach. Bhiodh e a’ ceannach sprèidhe aig Fèill Chnoca Breaca ann an Loch nam Madadh. Ach ged a bha e na chleachdadh aig na dròbhairean eile drama thoirt dhan fheadhainn o robh iad a’ ceannach bheathaichean chan fhaigheadh iad boinne air an gob o Fhear Bhaile Ràghnaill.

Cha robh am ministear-maide Maighstir Fionnlagh air na taghaidh a bharrachd. B’ ann à Loch Carann a bha e – mac an Tàilleir Dheirg a rinn fortan le aon snàthaid, a rèir Eachdraidh Chlann MhicRath. Bha an tàillear na èildear agus nuair a rinn maighstir Fionnlagh a’ chiad searmon ann an Loch Carann bha dithis èildearan eile a’ toirt am beachd air. Dh’fhaighneachd an dara fear dhan fhear eile ciamar a chòrd


[TD 35]

an searmon ris agus ’s e am freagairt a fhuair e: Dèan tàilllear dheth! Dèan tàillear dheth!

Bha tuathanais Ghriminis is Bhàlaigh aig Maighstir Fionnlagh air mhàl, le seachdad de chrodh-bainne agus na laoigh ’s na gamhna aca. B’ ann air eilean Bhàlaigh a roghnaich e fuireach, fada bho eaglais na parraiste an Cille Mhoire ri taobh Ghollair. On a bha Bhàlaigh air a chuartachadh le muir-làn dh’fheumadh e aig amannan an t-seirbheis a ghiorrachadh agus sùil a chumail air an t-seòl-mhara gus am faigheadh e dhachaigh mus tòisicheadh an lìonadh. Chanadh an coitheanal gur e “searmon beag na tràghad” a bh’ aca air na lathaichean sin.

Bha ministear eile an Uibhist nach robh deònach a chasan a fhliuchadh a’ dol tarsainn air fadhail. Bha cailleach chrùbach anns a’ bhaile agus bhiodh i a’ toirt clann òga tarsainn air a druim. Aon latha thug i am ministear tarsainn mar seo cuideachd. Aig letheach slighe thuirt i ris gu robh i smaoineachadh gur e seo a’ chiad uair riamh a bha e air muin caillich. Nuair a thill e rinn e cinnteach gu robh muir-tràigh ann.

Gu mì-fhortanach cha b’ e MacRath an aon mhinistear a dh’fheuch ri coimhearsnachd anns na h-eileanan a chumail fo spòig. An àite bhith cleachdadh an inbhe son daoine dhèanamh suairce agus sìobhalta a rèir an t-Soisgeil, bha cuid son an dèanamh suarach is guineach ri an co-chreutairean agus den bheachd gu robh coilear a’ toirt dhaibh cead is cumhachd a bhith ceacharra.

Bha cladhairean eile anns an eaglais a bha cho mòr fo bhuaidh nan uachdaran ’s nach do dh’fhosgail iad an cab. Thug Màiri Mhòr nan Òran an teisteanas dhaibhsan:


[TD 36]

Tha luchd-teagaisg cho beag cùraim,
Faicinn càradh mo luchd dùthcha,
’S iad cho balbh air anns a’ chùbaid
’S ged bu bhrùidean bha gan èisteachd.

A dh’aindeoin gu robh cuid de na pearsachan-eaglais tro na ginealaich ag imlich nan uachdaran no bog balbh mun an dò-bheairt a bha an sluagh a’ fulang bha cuid eile, leithid Dhòmhnaill MhicCaluim an Leòdhas agus Ruairidh MhicLeòid san Eilean Sgitheanach, gu dealasach a’ dìon chòraichean nan croitearan.

Ged a bha athair na èildear ann an coitheanal an t-soisgeulaiche ainmeil Maighstir Lachlainn MacCoinnich Loch Carann, bhuineadh Maighstir Fionnlagh dha na “Moderates”. Thug am bàrd agus an ceistear Uibhisteach Alasdair Dòmhnallach, An Dall Mòr, a bheachd orrasan. “Dà rud cho sanntach ’s a gheibh thu”, thuirt e, “s e cròg ministeir agus spòg iolaire.” Thug fear eile buille air na soisgeulaich: “B’ annsa leam ministear-maide na madadh-ministeir.”

A rèir aithris bha barrachd ùidh aig Maighstir Fionnlagh ann an tuathanas na bh’ aige ann an creideamh, rud a rinn nàimhdean dha aig àm anns an robh an eaglais a’ sgaradh. Chan e mhàin gu robhar a’ cur saoghaltachd às a leth; bhathar cuideachd a’ fàgail air gu robh e ro-dhèidheil air an uisge-bheatha. Bha tuar ùr a-nis a’ tighinn air an eaglais agus air a’ choimhearsnachd ri linn a’ Bhrisidh. Na seinneadh tu òran bha d’ anam caillte. Bha ceòl is dannsa air an toirmeasg. Cha robh e ceadaichte tuilleadh do phìobaire a bhith cluich air an t-slighe gu tòrradh. Thionndaidh cuid de na bàird a bhiodh ri òrain dhìomhain gu bhith dèanamh laoidhean agus gu bhith moladh na h-eaglais ùir agus a’ sgaimichdeadh na seann tè.


[TD 37]

Chuir an Eaglais Shaor fàilte cho cridheil air iompachadh Iain MhicMhathain, a rinn an t-òran èibhinn Cailleach Mhòr Staghlaigh, ’s gun do chuir iad do cholaiste an Dùn Èideann e a thoirt a-mach dreuchd na ministrealachd. ’S fheudar gun do chòrd e riutha mar a dh’aoir e creideamh nam ministearan-maide:

Creideam an crodh is an caoraich;
Creideam an stìopainibh mòr;
Creideam san duais tha mi faotainn,
An t-airgead, an glìob, is an t-òr.

Ach chùl-shleamhnaich Iain. Phòs e agus dh’fhalbh e fhèin ’s a bhean a-null thairis. Faodaidh gun tug e tionndadh ùr air an t-seanfhacal “’S e ’n càl a dhearbhas an creideamh” gu “’S e Canada a dhearbhas an creideamh.” Ann an Canada chuir e cùl ri diadhachd agus aghaidh ri deoch-làidir. Chunnaic fear eile à Uibhist e turas ann an cairt a’ seinn Cailleach Mhòr Staghlaigh is òrain dhìomhain eile do Ghàidheil a chruinnich timcheall agus a bha toirt sgillinnean dha son tuilleadh dibhe a cheannach. Thill e dh’Uibhist na sheann-aois agus na dhiol-dèirce.

Chaidh Pàdraig Cùpair, am bàillidh, às àicheadh gun deach an tuath fhuadach à sgìre Sholais. Sgrìobh e leabhar a’ dìon mar a thachair. Agus tha cuid, luchd-eachdraidh is sgoilearan nam measg, chun an là-an-diugh a’ cumail a-mach nach do thachair na fuadaichean agus, ma thachair, gur e cor is adhartas an t-sluaigh a bha fa-near dha na h-uachdarain agus dha na gocain a bha dèanamh an toile. Chuala mi ann an Albainn Nuadh feadhainn a thàinig o shinnsearan a chaidh am fuadach ag agairt: “’S ann den saor-thoil fhèin a thàinig na


[TD 38]

daoine againne an seo,” mar gum biodh nàire orra aideachadh gun dèanadh iad rud sam bith an aghaidh an toile.

Ach cha b’ ann mar sin a chuir an t-Urr. Donnchadh Blàr e. Rugadh esan an Srath-chura an Earra Ghàidheal ann an 1815 agus thàinig e a Chanada ann an 1846. Bha e na mhinistear aig Abhainn Bhàrnaigh an siorrachd Pictou an Albainn Nuadh. Rinn e mòran bàrdachd. ’S e Eas Niagara as iomraitiche. Tha e tòiseachadh: “A Thì mhòir a chruthaich na dùilean ’s a shocraich an cruinne led ghàirdean cumhachdach neartmhor air a bhunait,” agus a’ crìochnachadh, an dèidh faisg air dà fhichead ceathramh: “Ach ged bhiodh mìle teanga am bheul chan innsinn uile na h-iongantais a th’ air an eas ud; mar sin sguiream.” Nach bochd nach canadh na droch bhàird “sguiream” an dèidh dà rann.

Sgrìobh Donnchadh Blàr anns a’ phàipear Mac-Talla ann an 1892 mu na fuadaichean ann an sgìr Sholais:

Air a’ bhliadhna 1849 dh’fhuadaich Morair Chlainn Domhnaill 600 no 700 pearsa à Solas, àite ann an Uibhist mu thuath. Dh’fhaslaich an sluagh airson beagan dàlach gus am faigheadh iad an crodh ’s an spreidh ’s nithean eile a chreic gun chall a bhith aca, nuair a thigeadh feilltean an t-samhraidh mun cuairt. Ach cha d’ fhuair iad èisteachd no freagairt dan iarrtas. Chaidh an cur a mach às na taighibh, na dorsan a ghlasadh, agus gach nì a bha aca a sharadh, eadar chrodh us arbhar agus mòine; agus thilgeadh an cuid àirneis a mach air an doras air lom a’ bhlàir a muigh. Bha duine àraid an sin a bha na fhigheadair, aig an robh bean agus naoinear chloinne. Thilgeadh a mach àirneis an duine so agus chaidh an t-èididh a ghearradh às a’ bheairt; agus ruith a bhean a chum an dorais


[TD 39]

leis an naoidhean aice na h-ultaich ag èigheach a mach cho àrd ’s a b’ urrainn di, “Tha mo chlann air a bhith air am murtadh.” An dèidh sin leag na maoir an taigh gu làr.

Ann an taighibh eile b’ fheudar do na maoir na mnathan a ghlacadh agus an cur a mach le neart nan làmh air an doras. Thilg aon bhoireannach i fhèin air an làr, chaidh i na paiseanadh, agus thòisich i air sgiamhail, agus sgriachail, agus tathunnaich mar chù, rè dheich mionaidean. Thàinig boireannach eile agus ghuidh i air an t-Siorram gum fàgadh e am mullach air an taigh, no air a chuid sin deth a bha as cionn an àite anns an robh a’ bheairt, gus an cuireadh i crìoch air an èididh a bha i a’ figheadh aig an àm sin. Thàinig boireannach eile agus thug i ionnsaigh air fear de na maoir a bhualadh le maide, ach cha d’ amais i air; an sin leum i air agus spìon i an ad dha mullach a chinn. Bha i cho buaireasach làidir ’s gum b’ ann air èiginn a thug dà mhaor a mach eatorra i air an doras. Bha obair an uamhais a’ fàs cho gràineil ’s gum b’ fheudar don Fhactor aig a’ Mhorair Shlèiteach lasachadh agus aontachadh ris an t-sluagh fhàgail nan taighibh gu deireadh an earraich nan gealladh iad falbh an sin len toil fhèin. Ghabh cuid ris an tairgse seo agus dhiùlt a’ mhor chuid i. Gidheadh chaidh an sprèidh a sharadh ’s a ghlacadh airson ainfhiach a’ mhàil.

Tha Morair chlainn Dòmhnaill a nis ann am fiachaibh mòr, cho fada ri dà cheud mìle punnd Sassonach. Uime sin chuireadh an oighreachd fo chileadairibh le luchd an ainfhiaich, oir chan urrainn dhaibh an oighreachd a reic, ach rinn iad grèim air a’ mhàl – agus air tighinn a stigh na h-oighreachd, a’ fàgail cuibhreann àraid aig a’ Mhorair gus a bheathachadh, air gach bliadhna. Tha na cileadairean seo


[TD 40]

coma ciod a dh’èireas don t-sluagh ma gheibh iad am màl a chruinneachadh air son na fiachan a phàigheadh. Ann am mìos September, 1853 (sic), thàinig maor fuinn a’ Mhorair agus thug e bairlinn do na croitearan airson falbh às an fhearann, aig àite ris an canar Borraraig agus Suisinnis. Bha mu thimcheall dà theaghlach dheug thar fhichead anns an àite sin. Bha na fireannaich air falbh bhon taigh gan cosnadh air son airgead a phàigheadh am màl. Cha robh aig an taigh ach na mnathan agus a’ chlann bheag. Ach a dh’aindeoin gaoir nam ban agus caoineadh na clainne bige, thòisich an obair an-trocaireach; thilgeadh an àirneis a mach air an doras, agus rùisgeadh mullach nan taighean. Bha an t-seann mhuinntir air an cur a mach a dh’aindeoin, agus bha na mnathan s a’ chlann ag èigheach, a’ spionadh am fuilt leis an iomagain, agus a’ reubadh na h-iarmailte len sgreadail agus len ranaich. Cha robh tròcair air a nochdadh do dh’aois no dh’òige, do fhireann no bhoireann; ach bha iad uile air an tilgeadh a mach agus air am fàgail gu bàsachadh air na cnoic loma.

Gidheadh bha am Factor a’ gabhail leisgeil na h-oibre oillteil seo agus ag ràdh gur h-ann bho “chaoimhneas, bho dheagh rùn, agus bho dhiadhaidheachd” a rinneadh i, “a chionn gun robh an sluagh tuilleadh us fada bhon Eaglais.” Nach iongantach nach deachaidh am Factor so a bhualadh le peileir tàirneanaich bho na neòil.

B’ i tè de mo shinnsirean fhèin, den chinneadh Mhoncach, a bha sgriachail ’s a’ sgiamhail air an làr. Chaidh na Moncaich, còmhla ri feadhainn eile à sgìre Sholais, gu ruige Loch Euphort an dèidh diùltadh a dhol a Chanada. Cha b’ urrainn dhaibh toradh a thoirt à boglaich na mòintich agus ann an 1852


[TD 41]

fhuair iad cuideachadh faraidh gus a dhol a dh’Astràilia air an long Hercules. Ach cha robh cruaidh-chàs nam Moncach seachad. Sheòl a Hercules à Ceann Loch Chille Chiarain air an latha an dèidh na Nollaige le 758 neach air bòrd, 248 dhiubh à Uibhist a Tuath agus trì teaghlaichean deug à Loch Euphort nam measg. B’ e Moncaich a bh’ ann a dhà de na teaghlaichean sin. Bha a’ bhuidheann carthannais a chuir a’ bhòidse air dòigh air ultaich de Bhìobaill, Leabhraichean Sailm is Leabhraichean Ceist òrdanachadh. Ach ma bha smachd aca air soisgeul ’s air searmonachadh cha robh smachd aca air sìde agus slàinte.

Cha robh iad fada air an t-slighe nuair a thàinig stoirm. Na bu mhiosa na sin bhris am fiabhras mòr agus a’ bhreac a-mach. Cha robh e fada a’ sgapadh agus bhàsaich 56 neach, seachdnar dhiubh à Uibhist. Nam measg-san bha triùir de na Moncaich a chaochail fhad ’s a bha am bàta air acaire faisg air port Chorcaigh an Èirinn: Seonaidh, aois 28, a bhean Màiri, 30, agus an leanabh beag Gilleasbuig. B’ olc an ceannach air maoir is ministearan.

Ach is dòcha nach e sìomarlain is soisgeulaichean a-mhàin a bha rin coireachadh son gach dò-bheart a rinneadh air an t-sluagh. Far a bheil uachdarain bidh slìomairean. Bha e air aithris gu robh feadhainn à Hoghagearraidh a’ toirt taice do Chùpair a’ cur taighean Sholais nan smàl. Saoil an e sin a bu choireach gu robh gamhlas neo-àbhaisteach eadar muinntir an taoibh an iar agus muinntir “taobh thall a’ bheinn”, mar a chanamaid ri muinntir Sholais, nuair a bhiomaid a’ cluich ball-coise, agus roimhe sin nuair a bhiodh sgiobaidhean ag iomain? Aon bhliadhna nuair a thug buidheann Thaigh a’ Gheàrraidh buaidh air sgioba Sholais bha iad a’ tilleadh dhachaigh dhen


[TD 42]

cois no ann an cairtean leis a’ chupa bha iad air a chosnadh. Aig Ceann Tràigh Bhàlaidh bha iad a’ dol seachad air taigh agus thàinig boireannach a-mach le poit-mhùin. Cha b’ e an fhàilte b’ fheàrr a fhuair iad. Dh’fhàs i frasach, agus cha b’ e ’n t-sìde bu choireach.

Ann an leabhran beag a sgrìobh Dòmhnall Iain MacCumhais ann an 1917 tha e toirt iomradh drùidhteach air mar a dhèilig na h-urracha mòra ri tuath Sholais: a’ toirt orra am bearraidean àirneis a thilgeil air an raona; a’ dèanamh stiallan air a’ chlò a bh’ anns a’ bheairt; a’ cur glas-làmh air ceathrar a chuir iad an grèim ’s a fhuair ceithir mìosan prìosain; muinntir Sholais a’ tilgeil phloc is chlachan air muinntir an Taobh an Iar a bha cuideachadh a’ bhàillidh; mar a tharraing tè de na boireannaich air an t-Siorram le “cuala mhath bata”; agus mar a choitich iad giùd de mhuinntir an àite gus an ceatharnach Alasdair Mac a’ Phearsain, Alasdair Mòr an t-Sruthain, a bhreugadh air falbh on a’ bhaile air an latha air eagal ’s “gum pronnadh e a h-uile mac dhiubh”.

Ge brith cò bhuaithe fhuair mise na <eng>chromosomes<gai> cha chreid mi gur ann o Alasdair Mòr. Cho fad ’s as aithne dhomh chan eil càirdeas agam ris. Nam biodh ’s dòcha gum bithinn òirleach no dhà nas motha na thà mi.

Bha iomadh sgeul air innse mu dheidhinn a’ cheatharnaich, agus is fhiach ealla ghabhail riutha ged is dòcha gum biodh beagan fraoidhneis ga chur riutha leis a h-uile aithris.

Chan eil teagamh sam bith nach robh e làidir. Aon turas chaidh bò leis an aifean anns a’ mhòintich agus cha robh duine aig baile son a chuideachadh ga toirt às. Dh’fhalbh e leis fhèin agus chuir e a dhà làimh timcheall na bà agus thug e às a’ pholl i. Bha i cho lag leis an spàirn a rinn i gus faighinn


[TD 43]

gu talamh tioram ’s nach robh i air chomas seasamh. Thog Alasdair air a dhruim i ’s choisich e dhachaigh leatha dhan t-Sruthan Ruadh.

Turas eile bha e air an rathad dhachaigh à Loch nam Madadh le làn cartach de mhin. Bha leathad cas aig Cnoc ’ic Eòghainn agus bha an luchd cho trom ’s nach b’ urrainn dhan an each am bruthach a dhìreadh. Thug Alasdair an acfhainn bhàrr an eich agus dhragh e fhèin a’ chairt gu mullach an leothaid. Nuair a bha e ga slaodadh thàinig sìochaire de mharcaiche à Grèineatobht. Thuirt e ri Alasdair gum putadh e a’ chairt, ach an uair a leum e bhàrr an eich ’s ann a thòisich e slaodadh na cartach an comhair a cùil. Ma thug Alasdair an aire cha tuirt e guth gus an do ràinig iad mullach a’ chnuic. Nuair a leum am marcaiche air ais dhan diollaid thug Alasdair taing dha son cho gasta ’s a bha e cuideachadh a thoirt dha.

Aon bhliadhna bha sìol gann, ach gheall Seumas Ruadh Bhaile Ràghnaill poca sìl do dh’Alasdair nan tigeadh e fhèin ga iarraidh. Bha grèidhear mòr sturraiceach aig Seumas Ruadh agus dh’fheuch e ri a char a thoirt à Alasdair le droch thomhais. Ma dh’fheuch cha b’ ann gu bhanais. Thug Alasdair feannadh air nach rachadh às a chuimhne am-feasta.

Ri àm Alasdair Mhòir b’ e Aonghas Greum an ceatharnach a bu treasa ann an Leòdhas, agus tha e coltach gun do thachair an dithis aca turas ann an Loch nam Madadh. Tha dà iomradh air mar a thachair iad ach chan eil na dhà a’ tighinn buileach a rèir a chèile. ’S dòcha gu bheil brìgh na sgeòil an crochadh air co-dhiù ’s e Uibhisteach no Leòdhasach a tha ga h-innse.

A’ chiad te: Nuair a dh’fhàiltich iad a chèile rug Alasdair air làmh Aonghais cho teann ’s gun do bhrist e trì de na meòirean aige.


[TD 44]

An dara te: Bha Leòdhasaich is Uibhistich an làthair agus iad air bhioran gus fhaicinn dè thachradh nuair a thigeadh an dà cheatharnach aghaidh ri aghaidh. Thuirt sgeigire beag às na Hearadh a bha air iomall na cuideachd: “Nach tèid sibh am bad a chèile feuch am faic sinn cò ’s treasa.” “Dè math ged a dhèanamaid sin,” ars Aonghas Greum, “’s gun anns na Hearadh gu lèir na chuireadh bho chèile sinn?” Rinn Alasdair agus Aonghas crathadh làimhe agus cha robh dithis eile air cidhe Loch nam Madadh cho rèidh sìobhalta riutha.

Anns an leabhran aige tha Dòmhnall Iain MacCumhais a’ toirt an teisteanais do na Morairean Dòmhnallach a sheot an sluagh air falbh nuair nach robh feum aca tuilleadh air an seirbheis son am meud-mhòr ’s an sannt a shàsachadh. Agus air Pàdraig Cùpair: “B’ fhearr leis a’ mhastaig mhòr, Mr Cooper, mèilich nan caorach na gnìomhan treuna nan sàr-dhiùlnach.”

Is dòcha gu robh na mnathan aca na bu ghlice agus na bu tròcairiche na na bàillidhean fhèin. Bha e air aithris gur i bean fear dhiubh a rinn am plana son tac Thaigh a’ Gheàrraidh a roinn eadar na cruitearan. Rinn i dealbh le min-fhlùir air clàr-fuine a’ comharrachadh nan ùtraidean agus crìochan nan cruitean. Nam b’ e an-diugh an-dè bhiodh an clàr-fuine air fhoillseachadh mar obair-ealain ann an taigh Chearsabhagh.

A bharrachd air a bhith an co-bhuinn son an sluagh fhuadach às an dachaighean bha ceangal eile aig Pàdraig Cùpair ri Seumas Ruadh Bhaile Ràghnaill. Bha na bheachd Seasaidh, nighean Sheumais, a phòsadh. Ach theich i le Dòmhnall Dòmhnallach, am Bàillidh Beag, à Mongastat san Eilean Sgitheanach. Agus abair sgeulachd. An coimeas rithe cha robh ann a <eng>Young Lochinvar<gai> ach ròlaist bheag robach.


[TD 45]

Chaidh an Dòmhnallach fhastadh mar bhàillidh Uibhist a Tuath ann an 1849 agus fhuair e Baile Locha air mhàl. Ach bha an oighreachd ann an staing agus chaidh a cur fo urrasairean, Pàdraig Cùpair air fear dhiubh. Bha eagal air Cùpair nach biodh Dòmhnall cruaidh gu leòr air muinntir an àite. Chuir e às a dhreuchd e agus ghabh e fhèin àite mar bhàillidh. Ach bha adhbhar eile aige air a’ Bhàillidh Bheag a chumail fo smachd. Bha e tighinn eadar e fhèin agus Seasaidh.

Ann am marbhan na h-oidhche dh’fhàg Seasaidh Taigh Bhaile Ràghnaill gun fhiosta agus rinn i fhèin agus Dòmhnall air Loch nam Madadh far an robh bàta, an Eliza MacLeod a bhuineadh do Dhòmhnall MacLeòid, Dòmhnall Fìdhlear às na Hearadh, gam feitheamh son an toirt dhan Eilean Sgitheanach. Ach bha an oidhche gailbheach agus rinn iad air na Hearadh, far an d’ fhuair iad fasgadh air an Tairbeart. Cha b’ iad nan ònrachd a chuir am fuaradh fon shròin son faighinn dha na Hearadh. Nuair a chunnaic iad am Baile Ràghnaill gu robh Seasaidh air a casan a thoirt leatha chaidh an ceòl air feadh na fìdhle, agus bha a bràthair Ailig a’ dèanamh air na Hearadh air a tòir. B’ e bràthair an athar bàillidh na Hearadh agus bha e fuireach ann an Taigh Mòr Ròghadail. Nuair a fhuair iad Seasaidh air an Tairbeart thug iad a Ròghadal i agus chuir iad fo ghlais i.

Thill Dòmhnall dhan Eilean Sgitheanach agus fhuair e bàta eile. B’ e an Eliza a bha air an tè seo cuideachd: Eliza Clow. ’S fheudar gu robh na Sgitheanaich a’ fàs spaideil le ainmeannan Gallda fiù ’s an uairsin. Nuair a ràinig iad Ròghadal bhrist iad a-steach dhan Taigh Mhòr ’s thug iad Seasaidh leotha. Mar a thuirt an t-òran:


[TD 46]

Siud far an robh hùirle hàirle;
Dìreadh agus teàrnadh staidhr’;
Bristeadh ghlasan, sgoltadh dhorsan;
Thug iad mach i neo-ar-thaing.

Thàinig mach am bàillidh Cùpair,
’S gunna dùbailte na làimh;
Labhair e am Beurla ’s Gàidhlig:
<eng>“Who is there?”<gai> is “Cò siud ann?”

Chleachd Seumas Ruadh agus a bhràthair an cumhachd airson Dòmhnall agus a chompanaich a thoirt gu cùirt airson bristeadh a-steach do Thaigh Ròghadail. Fhuaireas neoichiontach iad. Nuair a chualas bìnn na cùrtach chuir Seasaidh a làmhan mu amhaich Dhòmhnaill agus bha iolach is gàirdeachas anns an t-seòmar. Agus abair thusa gu robh cuspair mìorbhaileach aig na bàird. Bha fear de na h-òrain anns an robh na ceathramhan seo:

Bha cliù ort a Sheasaidh, ’s tu ’n ainnir bha suairc,
A chumadh rid ghealladh ’s a leanadh rid luaidh;
’S ann unnad bha ’n spiorad, ’s tu ’chinneadh nam buadh
Nach gabhadh an giorrag ’s nach tilleadh ron chuan.

’S ann ort a bha biùthas ’s an dùthaich a bh’ ann:
Cha ghabhadh tu Cùpair; cha bu diù leat a chainnt;
’S ann bha thu nad bhiùtaidh, ’s tu ’m flùr tha gun mheang,
’S nam faighinn mo dhùrachd bhiodh diùc leat air làimh.

Nuair fhuair an Eliza Miss Seasaidh air bòrd,
’S ann oirre bha ’n sgoinn ’s iad a’ hoidhsteadh nan seòl.
Bha muir air gach taobh dhith a’ sgaoileadh mu bòrd,
’S bha a h-aigne cho aotrom ri faoileig air lòn.


[TD 47]

Dh’fhàg thu do mhàthair is d’ athair fo leòn
Nach do rinn iad dhut banais le aighear ’s le ceòl,
Ach tillidh tu fhathast do dh’Uibhist an eòrn’,
’S bidh siùcar an glainne is todaidh ga òl.

Ach cha do thill Seasaidh a dh’Uibhist. Phòs i fhèin agus Dòmhnall an Dùn Èideann agus chaidh iad a dh’Astràilia, far an robh tuathanas chaorach aca. Tha an t-ainm Balranald fhathast air a’ bhaile faisg air far an robh iad a’ fuireach. Tha e còig cheud mìle an iar-dheas air Sydney agus tha mu 1,200 de shluagh a’ còmhnaidh ann.

Air 31 Màrt 1850 chlàr an t-Urramach Fionnlagh MacRath am pòsadh ann an Clàr Parraiste Uibhist mar gum b’ ann an Uibhist a thachair e. Chan fhòghnadh a bhith sgiùrsadh dhiolacha-dèirce às an fhearann agus gu dùthchannan cèin. Dh’fheumte cuideachd a bhith ’g innse nam breug. An urrainn dhuinn, ma-thà, na sgrìobh MacRath anns a <eng>New Statistical Account<gai> a chreidsinn?

’S e Taigh-òsta Roghadail a tha anns an Taigh Mhòr an-diugh. Bha mi aig coinneamh anns na Hearadh o chionn beagan bhliadhnaichean agus dh’fhan cuid de na bha frithealadh na coinneimh anns an taigh-òsta. Chuala tè dhiubh guthan a-muigh air feadh na h-oidhche agus bha i faireachadh gu robh cuideigin eile anns an rùm aice ach cha do chuir e uallach oirre. Nuair a dh’innis i seo dhuinn an ath latha dh’fhaighneachd mi dhi dè an seòmar anns an robh i agus thuirt i gu robh <eng>“Jessie’s Room”<gai> sgrìobhte air an doras. Cha robh i riamh air sgeulachd Seasaidh Bhaile Ràghnaill a chluinntinn agus nuair a dh’innis mi dhi chaidh i cho bàn ris an anart. Thug sinn cofhurtachd dhi le bhith ’g ràdh gu


[TD 48]

faodadh i bhith taingeil nach do theich an fheadhainn a bha i cluinntinn leatha.

Nuair a bha mi òg bhithinn a’ cluinntinn sgeulachdan mu Bhaile Ràghnaill nach robh cho tlachdmhor ri sgeulachd Seasaidh. Cha robh mòran meas air teaghlach an Taighe Mhòir, gu h-àraidh air Seumas Ruadh. Cha d’ fhuair e riamh mathanas airson nam fuadaichean. Bha aon sgeulachd bheag a mhair na mo chuimhne. Bha dithis shearbhantan aig doras a’ chidsin-duibh a’ coimhead suas air tè de na h-uinneagan àrda anns an taigh mhòr nuair a thachair do Sheumas a bhith ga ionnlaid fhèin agus gun traoit aodaich air. Thuirt tè dhiubh: “Nach seall thu siud. Nach ann aige tha ’n comas!”

Bha Alasdair, athair Sheumais, air a bhith na oifigear airm anns na h-Innsean mus deach an tuathanas fhàgail aige. Nuair a bha esan ann an seòmar àrd aig banais cha b’ ann dearg rùisgte bha e ach air a sgeadachadh le èideadh grinn, bràistean airgid, agus claidheamh deàlrach. Bha e cho eireachdail ’s gu robh na boireannaich a’ call nan sùilean ga choimhead, gu h-àraidh an tè a ghluais “an Dòmhnallach furanach” gu bàrdachd:

Thig còta dhut neo-chearbach
Fo chrios nam balla meana-bhreac,
’Us claidheamh geur ’chinn-airgid
Gun dearbhadh tu buillean leis.

Do chridhe mar an daoimean,
Làn ceartais agus aoibhneis;
Nuair dhìreadh tu na staidhrean
Bhiodh soills’ anns na h-uinneagan!


[TD 49]

Bha seachdnar chloinne aig Seumas Ruadh. Ach cha do mhair an comas sin anns an teaghlach. B’ e an Caiptean J.A.R., Ràghnall Mòr an aon ogha agus am fear mu dheireadh den t-sliochd. Aig àm a’ Chiad Chogaidh Mhòir bhiodh e toirt nan each o sheann daoine gun ghlabhran ruadh a thoirt dhaibh air an son. Bha spìocaireachd san fhuil. Ach cha do chùm sin daoine gun a bhith bèiceadh ri a leithid.

Tha cuimhne agam air Ràghnall Mòr. Bhiodh e o àm gu àm a’ tighinn dhan sgoil agus a’ cur ainm ris an leabhar-clàraidh mar gum b’ ann air fhèin a bha ar cuid foghlaim an crochadh. Cruchaill mhòr de dhuine a bha ga ghiùlan fhèin mar gum buineadh e fhathast dha na h-uaislean. Chaidh oileanachadh ann an Oxford agus cha robh lideadh Gàidhlig aige, ach bhiodh fèileadh air an còmhnaidh ged nach robh mòran an èis dheth mu dheireadh an dèidh iomadach laomann a bheathachadh. Thug e bliadhnaichean mòra air Comhairle Siorrachd Inbhir Nis gun duine a’ seasamh na aghaidh. Bha daoine fhathast a’ cocadh am boineid ri na h-urracha mòra. Bha an Taigh Mòr an ìre mhath air a dhol a dholaidh agus mu dheireadh thog Raghnall air gu tìr mòr. Ach mus do dh’fhalbh e chuir e lasair ris gach leabhar is pàipear is litir a bha san taigh, mar gu robh rudeigin aige ri fhalach. Bha m’ athair a’ dèanamh caran obrach dha aig an àm agus chaidh aige, gun thiosta, air leabhar-latha no dhà a thoirt às an teine, le cunntaisean is eile. Tha iad agam fhathast. Chan eil mòran annta mu na bha iad a’ cosg ach ma bha fiachan aig duine ri phàigheadh dhaibh tha sin air ainmeachadh gu mionaideach.

Thàinig a’ chiad chrithneachadh air cumhachd Bhaile Ràghnaill ann a 1921. Nuair a chaidh an t-sìth èigheach an dèidh a’ Chiad Chogaidh Mhòir chaidh “fearann freagarrach


[TD 50]

do ghaisgich” a ghealltainn dhan fheadhainn a bha tilleadh às a’ chogadh. Ach ’s e gealltanas math is droch phàigheadh a bh’ ann. Cha robh e cho furasta na tacan a bhristeadh suas nan cruitean ’s a bha na laoich an dùil. Mar a thuirt Fionnlagh Cìobair:

Nuair a thuig na gillean còir
Gu robh ’n <eng>government<gai> fo sgleò,
’S nach robh cantainneas Lloyd George
Ach mar cheò a’ falbh à sealladh.

Ghabh fir às a’ Bhaile Mhòr, Cnoc an Torrain is Cnoc an Lìn cùisean nan làmhan fhèin agus threabh iad fearann Bhaile Ràghnaill gun chead. Thuit a ghud ’s a ghad air Ràghnall Mòr. Seo mar a chuir Fionnlagh Cìobair e ann an Òran nan Raiders:

Thàinig Ràghnall le mòr-uaill,
Le each ’s le ghunna dol mun cuairt;
’S gann a bhruidhneadh e le gruaim –
Thug e ’n dualchas ud bho sheanair.

Chaidh a’ mhòr-chuid de thac Bhaile Ràghnaill a sgoltadh na sia cruitean deug, ochd ann am Paiblisgearraidh agus ochd ann am Baile Ràghnaill. Ri ùine b’ fheudar dha an tac a reic ri Bòrd an Àiteachais. Ghabh iad os làimh pàirt dhith a ghiollachd iad fhèin agus roinn iad an còrr dhi eadar cruitearan Hoghagearraidh. Chuir m’ athair beagan bhliadhnaichean seachad ag obair dhan Bhòrd.

Tha e coltach gu bheil am baile air ainmeachadh air Ràghnall (Reginald), ogha Ghoiridh, ceannard sìol Ghoiridh, a bha gabhail Morair Uibhist air fhèin ann an 1389, ged


[TD 51]

nach d’ fhuair e an t-eilean gu 1401. Chaochail Ràghnall ann an 1440 agus an dèidh sin bha dithis de na mic aige, Alasdair agus Iain, nan uachdarain air Uibhist a Tuath. Nuair a chaochail Iain ann an 1469 ghabh Clann Ùisdein thairis an oighreachd, ach ann an 1500 fhuair mac Iain Baile Ràghnaill mar thac fearainn. Bha i anns an teaghlach fad dà cheud bliadhna. B’ ann ann an 1750 a fhuair an teaghlach on tàinig Seumas Ruadh agus Ràghnall Mòr seilbh air an tac.

Ach air ais gu Gollair. Chan eil mi cinnteach cò às a thàinig an t-ainm. ’S ann mar Goular a tha e air a litreachadh ann am Beurla. Nuair a choimhead mi air a shon air an eadar-lìon fhuair mi mach gu bheil e bitheanta mar ainm sloinnidh anns an Spàinn, gum b’ e Goular an cinneadh a bh’ aig tè de na siùirsichean a mhurt Jack the Ripper, agus gun do sgrìobh boireannach leis an ainm Goular leabhar feumail mu dhaoine air a bheil cus blonaig. Bu chòir dhomh fhèin a leughadh.

Chuala mi sgeul inntinneach o ar nàbaidh ann an Gollair, Aonghas Sheonaidh ’ic Alasdair. Tha leac ann an seann chladh Chilie Mhoire, ann an caibeal teaghlach Bhaile Ràghnaill, air a bheil Dòmhnall Hearach air ainmeachadh mar ghineadair an teaghlaich. Chaidh Dòmhnall Hearach a mhurt mun bhliadhna 1506, air a thachdadh le iall leathair air a theannachadh mu sgòrnan. B’ e Pòl ainm a’ mhurtair agus sin mar a fhuair e an t-ainm Pòl na h-Èille. Mura fòghnadh an iall chuir e na sùilean à Dòmhnaill Hearach le branndair teth.

Bha bean Dhòmhnaill, nighean do MhacLeòid na Hearadh, a’ gabhail fadachd nach robh e tighinn dhachaigh agus chaidh i air a thòir. Nuair a lorg i e thuirt i ri na murtairean: “Ma bhruich sibh e carson nach do dh’ith sibh e? Is dòcha gu bheil fo mo chrios-sa na thogas a thòrachd fhathast.” Bha i trom


[TD 52]

le leanabh aig an àm agus theich i dhan Eilean Sgitheanach. Nuair a chaidh an dàrna taobh dhith bha falt bàn air an leanabh agus thugadh Aonghas Fionn air. Bha e deugnachadh bhliadhnaichean a dh’aois mun do dh’innis i dha dè thachair dha athair. Chuir esan roimhe gu faigheadh e dìoghaltas agus rinn e air Uibhist, le companaich na chuideachd.

Nuair a thàinig iad air tìr an Èubhal choinnich iad ri seann bhoireannach a dh’fhaighneachd: “An tusa Aonghas Fionn mac Dhòmhnaill Hearaich?” “’S mì,” ars esan. “Thig gu cùl an taighe ma-thà,” ars ise, “agus gheibh thu molt. Spad e agus ithibh e.” Rinn iad sin agus ghabh iad am biadh mun do thog iad orra.

Nuair a bha Aonghas Fionn a’ dol tro Phaiblisgearraidh, far an robh Pòl na h-Èille air comraich a shireadh ann an Dùn Stèinigearraidh mus faigheadh a nàimhdean cothrom air, bha Pòl ann am mullach cruach arbhair. Dh’fhaighneachd e dè an àird on robh a’ ghaoth an-dè. Nuair a dh’innis iad dha thuig e air ball cò bh’ aige. Leum e às a’ chruaich agus rinn e aig peilear a bheatha air comraich na h-eaglaise ann an Colbhasaidh, an t-ainm a bh’ air Gollair anns an linn sin. Aig an àm, nam faigheadh tu do mheòir ann an toll na h-iuchrach an doras na h-eaglaise cha b’ urrainn do dhuine cron a dhèanamh ort. Lean Aonghas Fionn e agus nuair a bha e dol tarsainn na fadhlach a bha mar chrìch air fearann na h-eaglaise loisg e saighead agus chaidh i ann an sàil Phòil, mar a thachair dhan Ghreugach Achilles o shean. Chan eil an fhadhail ann an-diugh ach canar Tràigh nam Fadhailean fhathast ri tràigh Ghollair. ’S tric a bha mi cluich sa ghainmhich aice agus a’ sireadh nan sligean beaga ris an canamaid faighteagan ann an tiùrr an làin, le Haisgeir is Hiort eadar mi ’s lias, agus le na


[TD 53]

bòthagan ’s na guilbnich ’s na trilleachain a’ cumail ciùil rium agus na steàrnagan a’ maoidheadh na sùilean a chur àsam. Dhòmhsa bha iad a cheart cho cunnartach ri branndair teth.

Ach chan e seo deireadh na sgeòil. A rèir Aonghais Sheonaidh nochd seann duine, co-dhalta do Dhòmhnall Hearach, aig an fhadhail. Bha e dall oir bha esan cuideachd air a shùilean a chall o bhranndair Phòl na h-Èille. Nuair a dh’innis a nighean dha gu robh daoine thall faisg air an eaglais thuirt e: “’S e Pòl dubh nam mallachd a th’ ann. Thoir dhomh do làmh agus treòraich dha ionnsaigh mi.” Nuair a bha e faisg orra dh’èigh e riutha Pòl a sheachnadh gus an ruigeadh e. Agus nuair a ràinig, chuir e ceal air Pòl. Seo far a bheil an sgeul a’ fàs dèisinneach ach mas breug bhuam i ’s breug thugam i. Spìon am bodach na magarlain à Pòl le fhiaclan. Tha an euchd sgreataidh air a dhol air dìochuimhne ach canar Leathad Phòil fhathast ris a’ bhruthach far a bheil Cladh Chille Mhoire. A rèir an fhir a dh’innis an sgeulachd dhomh b’ e Goll ainm a bhodaich a spoth Pòl na h-Èille agus a thug bàs dha, agus sin mar a fhuair Gollair an t-ainm. Faodaidh nach eil an seo ach beul-aithris a’ cur fiaradh air fìrinn ach carson a mhilleadh tu stòiridh mhath le bhith ’g aideachadh gur e ainm Lochlannach a th’ ann a’ ciallachadh “allt buidhe”, bho gul r-à anns an t-seann chànain Lochlannaich.

Chuala mi an sgeulachd seo cuideachd o Aonghas Mac IllFhialain eile, Aonghas Lachlainn à Taigh a’ Gheàrraidh – Aonghas Lachlainn Bhig ’ic Aonghais ’ic Alasdair ’ic Aonghais ’ic Dhòmhnaill Ruaidh Chìrein – a rinn an t-òran brèagha Uibhist mo Rùin. Tha mar a dh’innis esan i do Aonghas Iain Dòmhnallach Chrois Moireig anns an leabhar sgoinneil <eng>Scottish Traditional Tales,<gai> le Ailean Bruford agus mo charaid


[TD 54]

còir nach maireann, Dòmhnall Eàirdsidh Dòmhnallach. Bha Aonghas Lachlainn na sheanchaidh agus na bhàrd. Nuair a bha e òg bhiodh e cluinntinn sgeulachdan o Alasdair MacCuidhein, seanchaidh cho ainmeil ’s a bha riamh an Uibhist

Bha an seanfhacal ag ràdh gu bheil caochladh cur air clò Chaluim. Agus tha sin fìor mu bheul-aithris. Tha iomadh toinneamh anns an sgeul mu Aonghas Fionn agus Pòl na h-Èille. A rèir a’ mhinisteir Fionnlagh MacRath, a sgrìobh mu Uibhist a Tuath anns an aithisg <eng>New Statistical Account<gai> ann an 1837, b’ ann an Dùn Scolpaig a chaidh Dòmhnall Hearach a mhurt. Bha e de shliochd Thighearnan nan Eilean, agus b’ e Dùn Scolpaig a dhachaigh. B’ e a chàirdean farmadach fhèin a chuir às dha.

Bha sianar mhac – Iain, an t-oighre; Gilleasbuig Dubh; Aonghas Dubh; Aonghas Collach; Dòmhnall Gallach; agus Dòmhnall Hearach – aig Ùisdean Dòmhnallach Shlèibhte, a fhuair seilbh air Uibhist a Tuath ann an 1469. Feumaidh gu robh Ùisdean còir a’ dèanamh mòran siubhail. Bha e pòsta dà uair agus bha mac aige o gach bean; bha na ceathrar eile dìolan. Bha cur-seachad eadar-dhealaichte aig na mic: foill is ainneart. Chaidh còignear dhiubh a mhurt eadar 1506 agus 1517.

B’ e a bhràithrean fhèin a rùnaich Dòmhnall Hearach a mharbhadh. Chuir iad air dòigh farpais leum ann an Dùn Scolpaig agus dh’fastaidh iad slaoightire grànda de dhuine dam b’ ainm Pòl gus an euchd a chur an gnìomh. Chroch e iall ri na sparran agus nuair a leum Dòmhnall Hearach chaidh an dul mu amhaich. Mar thaing thug Gilleasbuig Dubh, bràthair Dhòmhnaill, fearann anns a’ Bhaile Mhòr do Phòl


[TD 55]

na h-Èille. B’ i nighean do MhacLeòid Leòdhais a bu mhàthair do Ghilleasbuig Dubh.

Tha car eile anns an sgeul a tha ’g ràdh gu robh Dòmhnall Hearach a’ fuireach am Baile Ràghnaill aig an àm agus gun deach a bhreugadh gu ruige Dùn Scolpaig son a chur gu bàs. Agus tha tionndadh eile oirre: gu robh Dòmhnall tinn le fiabhras air eilean ann an Loch Phaibeil (no Loch Portain, a rèir cuid) agus gun tàinig Gilleasbuig agus dithis eile de na bràithrean a choimhead air. Ghabh e amharas agus dh’iarr e air seirbheiseach a dhol a dh’Uibhist a Deas agus iarraidh air a bhràthair-cèile Tighearna Mhùideart trì fichead slat de anart mìn agus an aon àireamh de anart garbh a chur thuige. Fhuair na bràithrean grèim air an t-seirbheiseach agus thug iad air fàth a thurais aideachadh. Dh’innis e dhaibh agus thuig iad gur e trì fichead saighdear uasal agus trì fichead saighdear cumanta bha e ’g iarraidh. Thug iad an uair sin am bràthair gu Dùn Scolpaig. Rinn iad dà tholl ann am balla-tarsaing agus chuir iad iall tromhpa le dul air a cheann. Shlaod Pòl i gu ’n do bhrist i. Ach on a bha an deò fhathast ann an Dòmhnall chuir iad bior anns an teine gus an robh e dearg leis an teas agus lot iad a chom leis.

Tha an aithisg aig Fionnlagh MacRath cuideachd ag ràdh gur ann às an Eilean Sgitheanach a thàinig Aonghas Fionn a shireadh dìoghaltas son bàs athar. Mun a’ chrìoch a thàinig air Pòl na h-Èille tha e ’g ràdh: “Tha e air aithris gun do rinn duine dall, co-dhalta do Dhòmhnall Hearach, dìoghaltas brùideil agus nach gabh innse air Pòl, a thug gu crìch am beagan deò a bha air fhàgail ann.” Tha mi taingeil nach robh am fear a dh’innis an sgeulachd dhòmhsa cho faiceallach mu chuid bhriathran ’s a bha am ministear.


[TD 56]

Gabhaibh mo leisgeul. Chan eil an sgeul seachad fhathast. Tha tionndadh annasach eile aig Aonghas Iain Dòmhnallach – Aonghas Iain Iain ’ic Eòghain à Cnoc an Lìn an Uibhist a Tuath – oirre. Bha Aonghas Iain iomadh bliadhna ann an Astràilia, no an Deas Roinn, mar a chanadh e fhèin, agus chaidh sgeulachdan agus òrain a bhiodh e cluinntinn na òige a chlo-bhualadh ann an trì leabhraichean tomadach a dh’ullaich Dòmhnall Fearghastan, proifeasair à Ceap Breatann, aig an robh buinteanas ri Uibhist agus aig an robh càirdeas fad-às rium fhèin. An aon phroifeasair is aithne dhomh a bha càirdeach dhomh.

Tha Aonghas Iain ag ràdh gur e Ràghnall, mac Dhòmhnaill Hearaich, a chaidh a mhurt le Pòl na h-Èille, agus e sealgaireachd air cùl Druim Àrd a’ Bhaile Mhòir, agus gun do dh’èirich seo mar dhìoghaltas air an droch dhìol a rinn e air Clann Ràghnaill a bha feuchainn ris an fhearann aige ann an Grìminis a thoirt bhuaithe.

Tha e ’g agairt cuideachd gur e Ràghnall a bha pòsta aig nighean MhicLeòid na Hearadh agus gur e Aonghas Fionn am mac-san. Nuair a bha e beagan bhliadhnaichean a dh’aois bha athair a’ sealg lachain faisg air bogach na Cuidhe Riabhaich, faisg air far a bheil sgoil Phaibeil an-diugh. Bha fear-frithealaidh òg cuide ris, mac Ruairidh na Ciuthaich. Dh’iarr e air an òganach a dhol gu taobh eile na bogaich. Chaill iad sealladh air a chèile agus nuair a thill am fear-frithealaidh bha Raghnall na shìneadh agus saighead an dèidh a mharbhadh. Thill banntrach Ràghnaill dha na Hearadh agus a mac na cois. Fichead bliadhna an dèidh sin thill e dh’Uibhist – agus tha an corr den sgeulachd mar chuala sinn a cheana. Tha na lùban a th’ innte a’ sealltainn mar a thig caochladh dreach


[TD 57]

air sgeulachd thar nam bliadhnaichean, co-dhiù tha i air a sgrìobhadh no air a h-aithris.

Seo an seòrsa sgeulachdan a bhithinn a’ cluinntinn nam òige. Bha mi air mo bheò-ghlacadh le cleachdaidhean is beatha ris an robh sinn air cùl a chur o chionn cheudan bliadhna: daoine fuireach ann an dùn air na lochan agus clach-ghlagain air an starran son rabhadh a thoirt ma bha daoine coimheach a’ tighinn air d’ àrainn; a’ marbhadh dhaoine ’s ainmhidhean ’s eunlaith le bogha ’s le saighead; comraich na h-eaglaise son cobhair a dhèanamh air na ciontaich. Cha robh dad den sin ann an Gollair nuair a thàinig mise ann. Cha robh innleachdan ùra mar rèidio ann a bharrachd, ach bha seanchas is sgeulachdan is fearas-chuideachd ann. Bu mhòr am beud nach do mhair iad.

An-diugh, ma tha seann fhiosrachadh a dhìth ort, chan ann o sheanchaidhean a gheibh thu e ach o Google. Bha mi ruagail air an eadar-lìon o chionn ghoirid agus thurchair mi air leabhar a chaidh a sgrìobhadh le Sir Iain Mac na Ceàrdaich ann an 1807. ’S ann mu dheidhinn mar a ghleidheas tu do shlàinte agus mar a ruigeas tu seann aois a tha e. Aig deireadh an leabhair tha cunntas aig Raibeart MacIlleDhuinn, a bha na bhàillidh aig Clann Ràghnaill am Beinn na Fadhla, stèidhichte air fiosrachadh a chruinnich e ann an Uibhist ’s am Barraigh ann an 1803 agus 1804. Tha e cumail a-mach gu bheil pòsadh agus coluadar corporra am measg nan sochairean a bheir deagh shlàinte agus saoghal fada do dhaoine. Tha e ag ainmeachadh feadhainn an Uibhist ’s am Barraigh a bha fallain agus a ràinig aois mhòr:

– Ìomhar MacCodrum, a chaochail an Uibhist a Tuath aig aois 98, agus a bha aig blàir Choille Chnagaidh agus Shliabh an t-Siorraim.


[TD 58]

– Iain Dòmhnallach, à Peighinn nan Aoirean an Uibhist a Deas, aois 98, agus a’ coiseachd ochd mìle a h-uile latha.

— Iain MacIllEathainn à Sannda, aois còrr is 90. Duine cho làidir ’s a tha san dùthaich agus uaireannan ag òl cus.

— Iain MacIllEathainn, 80, à Solas agus Iain MacRiùraidh, 87, à Cnoc an Lìn. Le chèile greannach, agus anabarrach dèidheil air tombaca ’s deoch-làidir.

— Eòghainn MacIllEathainn à Loch nam Madadh, aois 95. Mu chòig troighean ’s ceithir òirlich a dh’àird; frionasach; fhathast ri obair fearainn; pòsta dà uair; math air a bhiadh – lite, bainne, iasg, buntàta agus aran eòrna; a’ cleachdadh tombaca agus deoch-làidir aig amannan; agus gun fhiacaill na chàirean.

— Agus fear de shinnsrean na mnatha agam: Ruairidh Seatha à Barraigh. Tha an leabhar ag ràdh: “Tha fear an Eilean Bharraigh ris an canar Ruairidh Seatha. Tha e mu aois 96 agus tha a bhean mun aon aois. Bha e ri tuathanachas agus marsantachd ach cha robh e riamh ri obair chruaidh. Tha e nas fheàrr dheth na a’ mhòrchuid agus tha e fhathast calma agus frogail. On a tha a bhuadhan uile aige fhathast ruigidh e aois mhòr. Tha e geanail agus suairce. Agus, aig aon suidhe, gabhaidh e seachd no ochd ‘bumpair’ [glainne làn gu a blad] de dheoch-làidir, gun chron sam bith fhulang.”

Thug seo misneachd dhomh. Tha mi còig troighean is còig òirlich, pòsta dà uair, math air mo bhiadh, frionasach, agus cha chuir mi cùl ri drama an-dràsta ’s a-rithist.

O chionn còrr is trì cheud bliadhna, a rèir Mhàrtainn Màrtainn, bha feòil agus ola nan ròn air an cleachdadh mar ìocshlaint slànachaidh. Ann an Causamol, eilean faisg oirnn, bhatar a’ marbhadh ròn anns an Dàmhair a h-uile


[TD 59]

bliadhna, uaireannan còrr is trì cheud dhiubh. Bhiodh daoine a’ tiormachadh ’s a’ pronnadh a’ ghrùthain aca, a’ cur craiteachan dheth ann am bainne, uisge-beatha no fìon-dearg, agus ga òl mar phurgaid. Chan eil leigheas nas fheàrr air a’ bhuinich, tha Màrtainn ag ràdh, agus mar is treasa e ’s ann is fheàrr. Bhiodh daoine cuideachd a’ cur crios de bhian ròin mum meadhan airson an t-siataig a shlànachadh.

Aig àm marbhadh nan ròn bha ministear na parraiste a’ faighinn na ciad roghainn de na ròin òga. Cùilean Moire a chanadh iad ris. Tha mi ’n dòchas nach robh spùt no siataig air an duine chòir.

Tha Causamol mìle gu leth an iar air Àird an Runair, far an do thogadh am bàrd MacCodrum. B’ e Clann ’icCodruim nan Ròn a chante ris an fhine, ged nach eil cinnt no dearbhadh carson. Ann am beul-aithris Uibhist bhatar ag ràdh gur e “clann rìgh fo gheasaibh” a bh’ anns na ròin agus gur ann on rìgh Lochlannach sin a thàinig Clann MhicCodruim. Aig aon àm dh’amais sealgair air ròn le gunna agus thòisich an ròn a’ seinn ann an guth binn òran a’ caoidh mar a chaill i a càirdean gaoil:

’S mise nighean Aoidh Mhic Eòghain,
Cur eòlach mi air na sgeirean,
Gur mairg a dhèanadh mo bhualadh,
Bean uasal mi à tìr eile.

Nuair a chual’ an sealgair seo cha do loisg e an urchair idir.

Bha iomradh cuideachd air boireannach de Chloinn MhicCodruim a bhiodh air a pianadh le cràdh a h-uile bliadhna aig àm marbhadh nan ròn. Bha seo ann an co-fhulangas ri na càirdean a bhathar a’ mort.


[TD 60]

Mar a thuirt am bàrd, “mar sin sguiream” de sheann eachdraidh agus racham air adhart gu làithean air a bheil mi nas eòlaiche. Ach mus dèan mi sin, cha chreid mi nach b’ fheàirrde mi “bumpair”, às aonais ola ròin. Slàinte!


[TD 61]

An t-Ionnsachadh Òg

Nuair a thàinig sinn às na Hearadh bha ceithir taighean-còmhnaidh agus ceithir teaghlaichean ann an Gollair: Aonghas Alasdair ’ic Anndra ’s a bhean Ceit Aonghais Bhàin agus an ceathrar chloinne; Aonghas Sheonaidh ’ic Alasdair ’s a bhean Ceiteag Dhòmhnaill ’ic Ruairidh ’s an dithis chloinne; Iseabail Mhonc agus a nighean Leacsaidh, banntrach le dithis bhalach; agus sinne: mo phàrantan agus mo sheanmhair agus an t-isean deireadh linn, mise.

Boireannach calma bh’ ann an Iseabail Mhonc. ’S e Iseabail Mhòr a bh’ aig a h-uile duine oirre. Bha i mòr na cridhe a bharrachd air a bhith mòr na bodhaig. Chaochail an duine aice, Anndra, aig aois 41 agus chaidh a fàgail le ceathrar de theaghlach. B’ e Anndra agus mo sheanmhair piuthar is bràthair. Bhiodh Iseabail a’ tighinn air chèilidh oirnn a h-uile latha agus an dèidh mòran seanchais agus tì cho làidir ’s gu seasadh an spàin innte chanadh i: “Feumaidh mi nise falbh, cleas nam bleidirean.” Cha rachadh dad a bha tachairt anns


[TD 62]

an àite seachad oirre. Nuair a bha i fàs sean chreideadh i ròlaist sam bith agus bhiodh daoine a’ tarraing aiste. Tha cuimhne agam aon latha cuideigin ag innse dhi gun do phòs tè a mhuinntir an àite mac le <eng>MacRae and Dick.<gai> Ach an ath latha thuirt fear eile rithe nach robh seo ceart – gur e mac Bayne and Duckett a phòs i.

Chaidh Gilleasbaig, mac Iseabail, agus a bhean, a thogadh ann an Glaschu ach a bhuineadh do theaghlach à Beinn na Fadhla, a Chanada ann a 1930, dìreach nuair a bha an t-ìsleachadh mòr, an <eng>“depression”,<gai> a greimeachadh. Ach cha do chaill e a mhisneach, mar a chaill m’ athair, agus dh’fhan e ann an Ontario. Coltach ri mòran de Ghàidheil Chanada bha e anns an arm anns an Dara Cogadh Mòr. Nuair a chaidh an t-sìth èigheach thadhail e air a mhàthair an Uibhist mus do thill e dhachaigh a Chanada. Chuir mise eòlas air nuair a chaidh mi fhèin air imrich dhan dùthaich sin. Agus tha mi fhèin ’s a mhac Anndra a’ cumail suas a’ chàirdeis.

Bha Aonghas Sheonaidh math air seanchas, air sgeulachdan, agus air sloinntearachd. B’ e a shloinneadh fhèin Aonghas Sheonaidh ’ic Alasdair ’ic Aonghais ’ic Dhòmhnaill Ruaidh Chìrein ’ic Ghilleasbaig ’ic Dhòmhnaill Bhàin ’ic Aonghais ’ic Iain ’ic Iain Mhòir. Bu toigh leis cuideachd drama an-dràsta ’s a-rithist. Bha e dèanamh feum dha oir bha e air a lèireadh leis an lòinidh. Nuair a dh’fhàg mi an taigh ’s a bhithinn a’ tighinn dhachaigh air làithean-saora bhithinn a’ toirt thuige steallag de mhac na braiche. Aon turas, airson spòrs agus a chionn ’s gur e “am bodach” a chanadh e ris fhèin, cheannaich mi an deoch Aimeireaganach ris an canar bourbon agus nuair a ghabh Aonghas blasad dheth thuirt e: “Seo an t-uisge-beatha as fheàrr a dh’fheuch mi riamh. Cha dèanadh stèibhear eile


[TD 63]

cron orm.” Chòrd ainm a’ bhourbon ris cuideachd: <eng>Old Grandad.<gai> Chan eil uair a chì mi air sgeilp e nach cuimhnich mi air Aonghas agus air làithean geala na h-òige. Bhiodh e cuideachd aig àm na Nollaige a’ faighinn botal o charaid ann an Glaschu. Son dèanamh cinnteach nach bristeadh e anns a’ phost bhiodh e air a staghadh ann am broinn lof Milanda.

’S e saor a bh’ ann Aonghas Alasdair ’ic Anndra. Bha e fiosrach air eachdraidh agus beul-aithris agus dhèanadh e bàrdachd. Bha e math air a’ cheàird. Bha e air a thaigh fhèin a thogail, a’ cleachdadh fiodh-cladaich, fiodh a bhiodh a’ tighinn air tìr còmhla ri murragan eile. Bha taigh-saoirsneachd aige agus sàbh cruinn air obrachadh le einnsean. Leis an t-sàbh sin ghearradh e sailthean is dèilichean son sparran is lìnigeadh thogalaichean. Tha cuimhne agam aon latha bhith cluich faisg air a’ bhùth-shaoirsneachd agus thilg balach eile ploc agus fhuair mi mun t-sùil e. Bha mo shùil làn puill agus nuair a chuala Aonghas a’ burralaich mi thàinig e mach agus thug e am poll às mo shùil le theangaidh. Bhiodh e smocadh tombaca dubh agus bha mo shùil mar gun cuireadh tu teine no branndair teth Phòil na h-Èille rithe, ach cha do chuir i dragh orm tuilleadh. Iomadh bliadhna an dèidh sin bha mi ’g innse seo do dhotair agus thuirt e, a dh’aindeoin teicneòlais, nach robh dòigh nas fheàrr air salchar a thoirt a sùil na imlich a-mach aiste le teanga.

Ghluais Aonghas agus a theaghlach gu taigh eile ann an Druim Thoradh, mu mhìle air falbh, agus thàinig Calum Alasdair a’ Mhuilleir à Taigh a’ Gheàrraidh agus a bhean Sìneag a’ Chlachain dhan taigh ann an Gollair. Bha càr is làraidh aig Calum agus bha foighidean math aige son mar a bha iad ag obrachadh a shealltainn do bhalach aig an robh


[TD 64]

ùidh ann an einnseanan. Nuair a ghluais Calum do thaigh eile ann a Hoghagearraidh fhuair sinne an taigh aige agus a’ chruit a bha na cois.

Nuair a ràinig Seòras agus Magnus, na balaich aig Leacsaidh Anndra, aois cosnaidh dh’fhàg iad fhèin ’s am màthair Uibhist ach thug iad leotha e nan cridhe ’s nan cuimhne. Bha am baile a’ tòiseachadh air crìonadh.

Bha m’ athair ris an dubh-chosnadh, a’ dèanamh beòshlaint’ mar a b’ fheàrr a b’ urrainn, eadar obair na cruite, buachailleachd, togail fhaochag, marbhadh choineanach, ag obair aig Bòrd an Àiteachais agus air togail is teàrradh rathaidean. Nam bhalach beag bhithinn ga chuideachadh a’ feannadh nan coineanach agus a’ glanadh nam faochag. B’ ann o reic bèin nan coineanach a thàinig a’ chiad airgead pòcaid a fhuair mi riamh. Bhiodh na faochagan a’ dol gu ruige Billingsgate ann an Lunnainn. Nuair a smaoinicheas tu air goireasan siubhail an ama cha robh e mar iongnadh gum biodh cuid dhiubh grod mus ruigeadh iad an ceann-uidhe. Nuair a thachradh sin chuireadh an ceannaiche-maoraich thugad maighdeann-mhara bheag air a snaigheadh à pìos maide.

Bha mo mhàthair a’ fighe leis a’ bheairt, an t-seann bheairt mhòr an toiseach agus an uair sin a <eng>“Hattersley Automatic”,<gai> agus bhithinn-sa a’ dèanamh nan iteachain nuair nach bithinn anns an sgoil no a-muigh a’ cleasachd. Tha bearraidean na beairte ann an cur is dlùth mo chuimhne mar dhuan bàrdachd: slinn, slinne-chlàr, garmain-uchd, spàl, iomlannan, biornaichean, casachain. Agus a’ bheairt-dheilbh ’s a’ chuibheall-shnìomh ’s an lianradh ’s na fuaintean ’s na rollagan ’s na fuigheagan.

Ged a bha obair na cruite a’ còrdadh rium bha aon rud air


[TD 65]

nach d’ fhuair mi riamh an t-alt ceart. B’ e sin spealadh. Cha b’ urrainn dhomh an t-arbhar a chur ceart air a dhlothaidh anns an t-sràchd. Mar sin cha leigeadh m’ athair leam ach a bhith ceangal, dèanamh nan suidheachan, agus teiteadh. Bha mi air mo nàrachadh nach robh mi cho math ris air spealadh.

Bha dà mhart againn a bha cumail bainne, uachdar, gruth, meang, ìm, blàthach agus càise rinn. Cha robh an crannachan agus am friodhan tric nan tàmh. Tha càise àraidh air a bheil cuimhn’ agam: càise bhainne-nòis, air a dhèanamh le gruth on a’ chiad bhainne aig bò an dèidh laogh a bhreith. ’S dòcha gur ann bhuaithe a thàinig an seanfhacal a bhithte cleachdadh mu dhuine treun: “Bha e coltach ri càise Uibhist – làidir, righinn agus cruaidh.” Bha seanfhacal eile ag ràdh: “Is fheàrr meang Uibhist na bainne blàth Ghlaschu.”

As t-samhradh bhiodh farpais againn aig an eadradh anns a’ chuidhe. Nuair a bhiodh an t-sine mu dheireadh air a sibeanachadh bhiomaid a’ feuchainn cò bu luaithe dh’òladh làn siuga-seipinn den bhainne bhlàth. Faodaidh gu robh e math dhuinn ach tha e cur sgàig orm an-diugh a bhith smaoineachadh air.

Bha laoigh againn agus gamhna agus aighean a bhiomaid a’ reic aig fèill a’ Chlachain. Agus bha tunnagan is cearcan a’ cumail uighean rinn son annlann agus son iomlaid anns a’ bhùthaidh. Bha m’ athair ’s mo mhàthair dìcheallach. Ged nach robh airgead no goireasan pailt cha robh sinn riamh gann de bhiadh a bha na b’ fhallaine na cuid den smodal a bhios mi ag ithe an-diugh. Agus ’s e biadh organaiceach a bh’ ann, air a bheilear a’ cur luach mòr nar latha-ne. Air an làimh eile bha sinn ag ithe mòran de bhiadh saillte nach robh fallain, a rèir eòlaichean slàinte an là-an-diugh.

Bha aon riaghailt bidhe nach b’ urrainn dhuinn a bhristeadh:


[TD 66]

chan fhaodamaid a dhol a-mach anns a’ mhadainn gun rudeigin ithe. Nan dèanadh tu seo theirte gu robh thu dol a-mach air a’ chiallaidh. Cha chluinn thu am facal tric an-diugh, ma chluinneas tu idir e. Cha mhutha na sin a gheibh thu ro thric am biadh leis an robh sinn a’ cumail ris an riaghailt: bròthas coirce, bròthas peasrach, lite, no stapag uachdair. Mura h-itheadh tu do bhiadh rachadh a thilgeil ort nach robh annad ach miarraide.

Tha biadh agus cleachdaidhean agus coimhearsnachdan air atharrachadh. A’ choimhearsnachd air a bheil cuimhne agamsa ’s i tè anns an robh a h-uile inbheach mar phàrant do na h-uile duine cloinne, agus bha a h-uile leanabh a’ coimhead air gach inbheach mar chuideigin a choimheadadh às an dèidh ann an riochd pàrant. B’ iad sin na lathaichean anns an robh earbsa, stuaim, nàbachd agus cobhair a’ cumail na coimhearsnachd ri chèile. Mar bhalach no nighean bheag bha thu cur seachad mòran tìde ann an taighean dhaoine eile. Bha do chuid fhèin agad den coibhneas, den càirdeas agus den còmhradh. Uaireannnan chluinneadh tu rudan nach bu chòir dhut no nach robh thu a’ tuigsinn. Agus uaireannan chanadh tu rudan nach robh ceart no glic no nach bu chòir dhut a ràdh idir. Cha robh glas-ghuib air a chuir oirnn an Gollair. Cha robh sinn idir coltach ris a’ ghille ann an àite nach ainmich mi a ràinig aois 15 mus do thuig e nach e Dùin do Chab an t-ainm a bh’ air. No ris an fhear bheag a chuala anns an sgoil mu Theàrlach Darwin. Nuair a thàinig e dhachaigh dh’fhaighneachd e dha mhàthair: “A bheil e fìor gur ann o mhoncaidhean a thàinig sinn?” “Chan urrainn dhomh innse dhuit, a ghaoil”, thuirt a mhàthair, “Chan aithne dhomh càirdean d’ athar gu lèir.”

Bha daoine còir, geanail, aoigheil, iriosal agus tuigseach.


[TD 67]

Bha iad cuideachd mothachail air cho cunnartach ’s a bha e do dhaoine bhith ri meud-mhòr is pròis, agus a’ cur an ìre gu robh iad na b’ fheàrr na an co-chreutairean. Nuair a thigeadh an fheadhainn sin on an spiris air ais gu talamh chanadh daoine gun do thuit iad o airidh nan cearc, làn cac is connlaich. Mar a h-uile clachan Gàidhealach eile bha iad amharasach air daoine bha faighinn air adhart, gu h-àraidh ma bha fearas-mhòra an cois an adhartais. Nuair a bhà, ann am briathran an t-seanfhacail, “na soithichean mòra dol dhan ghrunnd ’s na cumain mhùin a’ seòladh” bhiodh truas no co-fhaireachdainn aca riutha ach, mar bu trice, chanadh iad “tha chead aca” no “mo thogair” no “nach tuirt mi riut.” Ged a tha nàdar nan Gàidheal suairce agus socair mar is trice, nuair a dh’èireas i suas orra aithlisichidh iad daoine nach eil a’ tighinn rin càil le cainnt nach eil idir solta. Mar eiseimpleir tha an liuthad fhacal a thilgeas iad orra: ablach; amadan; bachall; buthaman; cùis-bhùrda; drabhas; maslaig; seotaire; trais; troc; truthaire; ùmaidh. Tha barrachd fhaclan mu na fir na na boireannaich, ach chan eil iadsan buileach saor o sgeigeireachd: goraisg; òinseach; sgeobag; speireag; sgraoit. Bhiodh e math a bhith smaoineachadh nach eil sgleogaireachd is slaoightireachd ann an gnè nan Gàidheal, ach carson a bhiodh iadsan eadar-dhealaichte on a’ chòrr den chinne-daonna?

Chan eil coimhearsnachd sam bith buileach ionraic agus gun lochd. Ma gheibh thu meas is moladh o chuid gheibh thu guin is gamhlas o chuid eile. Thuirt fear rium uaireigin gu robh ceithir dubhailcean a’ cur sgleò air Alba: farchluais, farmad, fearg is fuath. Faodaidh gu bheil a’ chasaid sin ro amh, ach nuair a leughas tu litrichean gu na pàipearan-naidheachd, gu h-àraidh o na gealtairean ris an canar <eng>“name


[TD 68]

and address supplied”,<gai> tha fiamh na fìrinn orra. Gun ghuth air colbhan puinnseanta, luchd-poilitigs a’ tilgeil aithlisean air a chèile, agus mùiseagan is màbadh air daoine ri nach eil thu ’g aontachadh. An e dìreach turchartas a th’ ann gu bheil na h-uiread de fhaclan Gàidhlig ann son duine a ghoirteachadh: buille; dèimhseag; dòrn; droinneadh; feannadh; geadadh; glamhadh; pais; pleadhart; racaid; sainnseal; sgaile-faidse; sgal; sgleog; slaic; smèileag. Chan eil an sin ach beagan dhiubh. ’S iongantach mura bheil uimhir ann ’s a th’ aig na h-Inuit airson sneachd.

Ged a bha càirdeas is conaltradh eadar na bailtean an Uibhist bhiodh connsachadh eatarra cuideachd, uaireannan da-rìribh ach mar bu trice eadar fhìrinn is bheadradh. Anns an t-seann aimsir chanadh an còrr de Uibhist “Loch nam Madadh, ’s tha na madaidh ann” no “Chan fhaigh thu ann an Loch nam Madadh ach Beurla agus acras.” Chanadh iad “seachd coin deug Chàirinis” agus “faoileagan Phort nan Long” ris an dà bhaile sin agus “fithich Hèisgeir” ri muinntir an eilein a bha mach bho chladach siar Uibhist. Ma bha facail gheur aca mu mhuinntir Ghollair cha chuala mi iad. Chan aithne dhomh gun tug duine aithlis orra mar a rinn am bodach a chrìochnaich an t-altachadh leis an iarrtas “Beannaich An Cladach gu lèir ’s dèan do thoil fhèin ri Cnoc Cuithein.”

Bha eudach is amharas eadar muinntir na tuatha agus muinntir Loch nam Madadh, am baile malairt far an robh an cidhe, am banca, an taigh-cùrtach agus an taigh-òsta. Air a turas dha na h-Eileanan Siar a dhèanamh rannsachadh air taibhsean is manaidhean thadhail Ada Goodrich Freer, cailleach-nam-bòcan, air Loch nam Madadh agus chòrd e rithe. Sgrìobh i mu dheidhinn ann an 1902 agus dh’innis i mar


[TD 69]

a thàinig e ri a càil. Bha e cho coltach ri Sasainn, far an do rugadh ’s a thogadh i. Chunnaic i piàna agus seòmraichean-suidhe. Bhiodh daoine a’ tadhal air a chèile ’s a’ fàgail chairtean-tadhail, a’ togail dhealbhannan, agus a’ leughadh phàipearan-naidheachd. Bha daoine càirdeil agus coibhneil, a’ toirt gu d’ aire dleastanas is tlachd na beatha nàdarra. Bha an taigh-òsta anabarrach cofhurtail. Bha dinnear le ceithir chùrsachan aca, liosta-fìon math, amair-ionnlaid air an lìonadh le uisge na fairge, agus feadhainn air aoigheachd “a’ labhairt Beurla na Cùrtach aig Rìgh Eideard V11.” Abair thusa posh! Cha robh sinn cho spaideil sin ann an Gollair.

Nuair a bha mi ann an sgoil Thaigh a’ Gheàrraidh bha seachdnar againn à Gollair anns an sgoil, agus mòran a bharrachd na sin às an sgìr gu lèir. Tha bliadhnaichean a-nis on a dhùin an sgoil. Tha Gollair fhèin mar shamhla air crìonadh coimhearsnachd far an do shearg na ceithir bunaitean air an robh i air a stèidheachadh: cuimhne – mothachadh domhain air an àm a dh’fhalbh; fearas-chuideachd – càirdeas, com-pàirt agus cur-seachad; earbsa – misneachd agus creideas annad fhèin agus ann an càch; agus nàbachd – taice, toileachas, meas is urram. Nuair a thig crathadh air na ceithir carraigean sin tha coimhearsnachd ann an cunnart. Agus tha an dunaidh buileach a’ tighinn air sgìreachd nuair a chailleas i a sgoil.

Tha sgoil Thaigh a’ Gheàrraidh air làrach ris an canadh na seann daoine Sanndairigh. Chan fhiosrach mi gun cluinn thu an t-ainm idir an-diugh. Chaidh mi dhan sgoil seo ann an 1943. Mo chiad chuimhne oirre ’s e “modulator” mòr air a’ bhalla ’s an tidsear a’ sgalartaich dò, rè, mì, fà, sò, là, tì, dò agus sinne a’ feuchainn ri leantainn ann an gleus nach robh idir ceòlmhor. Tha mi creidsinn nach robh sinn dad na


[TD 70]

b’ fheàrr na an fheadhainn mun do sgrìobh am maighistir-sgoile anns an leabhar-aithisg ann an 1875: “Thòisich sinn an-diugh a’ teagaisg seinn, a’ cleachdadh Tonic Solfa. Tha guthan matha aig a’ chloinn ach chan eil iad a’ dèanamh feum dhiubh. Cha d’ fhuair iad cothrom a bhith seinn.” Dà bhliadhna an dèidh sin sgrìobh am fear-rannsachaidh, an HMI: “Tha an ceòl binn ach bu chòir dhan a’ ghleus a bhith nas fheàrr.” Chan eil iad ag innse dè bha a’ chlann a’ seinn. Chan eil mi creidsinn gur e na h-òrain Ghàidhlig a chluinneadh iad aig an taigh a bhithte ’g ionnsachadh dhaibh.

Tha e follaiseach o leabhraichean-aithisg na sgoile gu robh an siostam foghlaim a chaidh a sparradh air daoine ann an 1872 a’ coimhead air Gàidhlig mar cheap-tuislidh. Tha aithisgean mu sgoil Thaigh a’ Gheàrraidh ag innse pàirt den sgeul. Ann an 1874 agus 1877 tha an HMI ag ràdh gum bu chòir barrachd Beurla bhith air a cleachdadh anns an sgoil. Ann an 1883 tha e ’g ràdh: “Ann an riaghladh na sgoile tha Gàidhlig air a cleachdadh gu ìre nach eil riatanach agus mar thoradh air an sin chan eil fileantachd no misneachd ann am freagairtean na cloinne.” Trì bliadhna an dèidh sin tha biùg solais a’ nochdadh: “Ann an roinn ìosal na sgoile tha cànan an dualchais air a cleachdadh le èifeachdas foghlaim a tha misneachail.” Agus ann an 1893 thug am ministear Niall MacGuaire tarraing air foghlam creidimh: “Thathar a’ dèanamh feum de dhà-chànanas gus tuigse nan sgoilearan a phiobrachadh. Leughaidh mòran anns a’ chlas as àirde Gàidhlig gu furasta agus eadar-theangaichidh iad i gu Beurla.” Bha ministear eile nach d’ fhuair fàilte no taing. Nuair a thadhail An t-Urr. MacIain air an sgoil ann an 1918 sgrìobh am maighistir-sgoile: “Rinn an duine seo “ceasnachadh!” air


[TD 71]

na sgoilearan mun a’ Bhìoball. Chòrd toradh na deuchainn ris fhèin ach cha robh luach moralta sam bith ann dhan chloinn.” Cha b’ e sin a’ chiad uair no an uair mu dheireadh a chaidh a leithid a ràdh mu mhinistearan a’ tadhal air sgoiltean.

An ath bhliadhna bha e follaiseach gu robh an luchd-rannsachaidh fhathast a’ dèanamh tàire air Gàidhlig. Thuirt am fear a thadhail air an sgoil san Dàmhair 1919: “Anns na clasaichean ìosal tha a’ chòimhstri eadar an dà chànan a’ cur bacadh air adhartas.” Agus, son a shealltainn gu robh beagan Fraingis aige, thuirt e: “Le combat changea d’àme!” (Ni strì atharrachadh air an anam). Saoil an e dà-chànanas a dh’fhàg a chuid fileantais ann am Fraingis caran lapach?

Anns na còig bliadhna fichead eadar 1874 agus 1899 dhùblaich àireamh nan sgoilearan, o 64 gu 130. Ach a rèir nan leabhraichean-aithisg cha robh iad cunbhalach a’ frithealadh na sgoile. Bha leisgeul math aca ma bha buachailleachd no trusadh chaorach no faing no fèill chruidh ann. Ach bha na pàrantan air an cronachadh ma bha a’ chlann tric a’ call lathaichean sgoile. Ann an 1893 chaidh cuid de na pàrantan ann an sgìr Thaigh a’ Gheàrraidh fhaighinn ciontach anns a’ chùirt an Loch nam Madadh agus chuireadh leth-chrùn de chàin orra. Turas eile sgrìobh am maighistir-sgoile gu robh leabhraichean a dhìth às an leabhar-lann, gun do thadhail am poileasman, ach nach b’ urrainn dha dad a dhèanamh mu dheidhinn. ’S iongantach gu robh mòran leabhraichean ann co-dhiù. Ach chuir e am maighistir-sgoile na bhoil ’s na bhreislich. Sgrìobh e: <eng>“Another Ireland: has any one here seen Kelly?”<gai>

An ath mhìos bha e air socrachadh, oir bha naidheachd na b’ fheàrr aige: <eng>“Spring has come and our attendance has


[TD 72]

sprung.”<gai> Ach an uair sin dh’fhàs e dubhach a-rithist: “Fad a’ gheamhraidh cha b’ urrainn dhut an rùm a chumail fallain ach le doras fosgailte agus mac-meanmainn beothail.”

Tha e doirbh gabhail ri casaidean ceacharra ann am Beurla mar: <eng>“Intelligence here is a misnomer.”<gai> Seo sgoil às an tàinig mòran a cheumnaich ann an oilthighean agus a chumadh ceann an amaill ann an iomadh dreuchd ri feadhainn a chaidh do sgoiltean mòra na h-Alba. Fhuair fear dhiubh àrd-dhuais ann am matamataig an Oilthigh Chill Rìmhinn ann an 1889, agus ’s iomadh fear is tè on uair sin a shoirbhich ann an ionadan àrd-fhoghlaim agus ann an obraichean aig àrd ìre.

Bha na maighstirean-sgoile fhèin math is dona, mar a bha iad anns a h-uile àite. Ach bha aon fhear a choisinn cliù, math is dona cuideachd, os cionn chàich. B’ esan Murchadh Arbuckle, a bha beò eadar 1808 agus 1880. Ministear a bha na athair, Maighistir Uilleam, aig an robh tac Bhaile Locha gus an d’ fhuair an t-Urr. Fionnlagh MacRath, Fionnlagh nam Fuadaichean, a chrògan oirre. B’ e clachair a bh’ ann an seanair Mhurchaidh. Ann an 1764 thàinig e à Queensferry a dh’ Uibhist a thogail Eaglais Chille Mhoire ri taobh Ghollair. Phòs e Màiri NicAmhlaigh à Baile Locha.

Bha Maighistir Uilleam pòsta aig Flòraidh, piuthar an Dotair Bhàin, Alasdair MacLeòid à Cille Pheadair. Chuir Flòraidh seachad greis an Aimeireaga agus tha e air aithris gun do thill i a dh’Alba air an aon bhàta ri Fionnghal NicDhòmhnaill, a chuidich am Prionnsa Teàrlach gu teicheadh air a nàimhdean. Bha naoinear de theaghlach aig Maighstir Uilleam is Flòraidh. Cha b’ e Murchadh an aon fhear dhiubh a bha na mhaighstir-sgoile. Bha a bhràthair Iain a’ teagaisg an Eilean a’ Phrionnsa an Canada agus a’ cleachdadh


[TD 73]

Gàidhlig ann an còmhradh ris a’ chloinn. Bha e cuideachd na sgrùdaire sgoiltean agus tha aon eachdraidh air foghlam ann an Canada ag ràdh gur e a’ chiad neach anns an dùthaich a rinn rannsachadh saidheansail air foghlam sgoile. Ann an 1849 chuir e air chois siostam son rannsachadh a dhèanamh air sgoiltean a lìbhrigeadh fiosrachadh feumail stèidhichte air àireamhan agus toimhsean earbsach. Nan robh cuideigin air <eng>“outcomes”<gai> agus “curraicealam son sàr-mhaitheas” ainmeachadh bha e air bliodag a thoirt dhaibh.

Bha e greis na bhall anns a’ phàrlamaid, far an deach a chronachadh ann an 1840 airson <eng>“unseemly insobriety”.<gai> Ach feumaidh gun do dh’atharraich e a dhòighean. Sgrìobh cuideigin gu robh e <eng>“very active and vocal in temperance and civic affairs”<gai> agus ann an 1853 bha e na bhall de Cho-chruinneachadh Stuamachd na Cruinne ann an New York. Nuair a chaochail e ann an 1871 rinneadh luaidh air mar dhuine aig an robh àite cudromach ann an eachdraidh Eilean a’ Phrionnsa. Sgrìobh fear-naidheachd nach robh duine cho eòlach ris air muinntir an eilein. Dh’innseadh e an ainm is am far-ainm, cuin is càite an deach am baisteadh, cò bha pòst’ aca, dè an teaghlach a bh’ aca, dè am bad den t-seann dùthaich às an tàinig iad agus cuin. Bha e càirdeil, math air sgeulachdan, agus sgairteil mar òraidiche. Ach mur a h-aontaicheadh tu ri na beachdan poilitigeach aige bha thu na do dhearg nàmhaid dha.

Cha chreid mi gu rachadh Murchadh Thaigh a’ Gheàrraidh faisg a’ mhìle air co-chruinneachadh stuamachd. Tha cuimhne agam air daoine chluinntinn a’ bruidhinn air le measgachadh de urram, truas, coireachadh agus beagan farmaid. Bha e na sgoilear barraichte, gu h-àraidh anns na cànanan clasaigeach.


[TD 74]

Bhiodh e dèanamh aoirean sgàiteach ann an Laideann mu nàbaidhean nach bu toigh leis. Aon oidhche bha e ann an taigh an dèidh a bhith ’g òl ’s thuirt e ann an Laideann <eng>“Nemo me impune lacessit”.<gai> Bha bean-an-taighe a’ smaoineachadh gur e Gàidhlig liotach a bha e bruidhinn agus thuirt i ris an duine aice, “Cuir a-mach an t-ùmaidh ’s e dol a mhùn air an dreasair”.

Chuir a mhiann air an drama sgleò air a chliù mar sgoilear. Bha taigh-òsta ann an Taigh a’ Gheàrraidh aig an àm agus bhiodh Murchadh a’ cur fear de na balaich-sgoile ann le teachdaireachd. Cha b’ e tè air a labhairt no air a sgrìobhadh ach sreang le snaidhmeannan oirre. Bha trì snaidhmeannan a’ ciallachadh trì botail uisge-bheatha, agus dh’fheumte an cur gun dàil gu Murchadh son a thart a shàsachadh.

Bha Murchadh Arbuckle eirmseach agus geur air a theangaidh. Cha robh dad a b’ fheàrr leis na bhith toirt sgolaidh air ministearan is dotairean, ged a b’ e ministear a b’ athair dha. Bha e fhèin air a bhith anns an oilthigh le rùn a dhol dhan mhinistrealachd. Ach thàinig mac na braiche eadar e ’s an ceann-uidhe sin.

An dèidh a chur às a dhreuchd mar mhaighstir-sgoile thachair e ri ministear Thrùmaisgearraidh. “Tha thu nise nad X-O, a Mhurchaidh,” ars am ministear, a’ ciallachadh nam briathran Laidinn ex-officio. “Thà,” fhreagair Murchadh, “ach chan eil mi idir nam O-X, coltach ri cuid a dh’fhaodainn ainmeachadh.” Chanadh cuid gur e maighistir-sgoile às a Bhaile Shear a fhuair am freagairt amh seo. Bha ministearan, dotairean agus maighistirean-sgoile a’ faighinn aithliseachadh o Mhurchadh. “Nach ann air an dùthaich seo a thàinig e,” thuirt e, “ministearan gun ghràs, dotairean gun drogaichean,


[TD 75]

agus maighistirean-sgoile gun fhoghlam.” Bha dotair na sgìre coltach ri Murchadh fhèin; bu toigh leis drama.

Bha Murchadh a’ fuireach ann an taigh Ghilleasbaig ’ic IllFhialain, a bha pòsta aig a phiuthar. Bha taigh-òsta Thaigh a’ Gheàrraidh faisg orra. Aon turas bha iad a’ gabhail fadachd nach robh Murchadh a’ tighinn dhachaigh, ach bha fios aig Gilleasbaig càite ’m biodh e. Fhuair e Murchadh na shìneadh air làr an taigh-òsta gun sgot aige. Thug e spochadh thuige: “A dhuine thruaigh, nad shìneadh an seo gun chomas èirigh.” Ach mura robh comas nan cas aig Murchadh bha comas cainnte aige agus ’s ann à Salm a thug e a fhreagairt: “’S beannaicht’ an duine sin nach gluais, air chomhairle nan daoi.”

Turas eile bha e ann an taigh, le cèibhear math air, agus bha seòmair an taighe cho dorcha ’s gun tuirt e: “A dhuine bhochd, chan eil solas na gealaich fhèin an seo.” Tha tionndadh eile air an sgeul seo cuideachd: gur ann a’ fàgail an taighe bha e agus an àite an doras a-muigh fhosgladh gur e doras preasa a dh’fhosgail e. Dh’èigh fear an taighe: “Dè an seòrs’ oidhche tha muigh?” “Tha i cho dubh ris an t-sùith,” fhreagair Murchadh, “agus mura bheil mi air mo mhealladh tha àileadh na min-Ìnnseanaich dhith.”

Bhiodh màthair Mhurchaidh ri bàrdachd ann am Beurla agus Gàidhlig. Nuair a bha tac Bhaile Locha aca thuirt i:

’S toigh leam fhèin am baile beag ud
Ris an can iad Baile Locha;
’S coma leam dhan bhaile mhosach
Ris an can iad Boighreigh.


[TD 76]

Eadar miann na drùthaig agus modhan foghlaim ag atharrachadh bha sgoilearachd Arbuckle a’ tighinn gu ceann. B’ esan am fear mu dheireadh an Uibhist den treubh ris an cante <eng>“dominie”.<gai> Ann an 1865 sgrìobh an Siorram MacNeacail aithisg anns an tuirt e: “S fheudar a ràdh, agus tha mi duilich sin a dhèanamh, gu bheil an sgoil seo an ìre mhòr gun fheum, ged a tha comasan agus foghlam aig a’ mhaighistir, agus tha mi creidsinn gu robh sgoil shoirbheachail aige aig aon àm.” Bha 38 air rolla na sgoile ach cha robh ach seachdnar an làthair.

Fichead bliadhna roimhe sin bha Murchadh agus triùir mhaighstirean-sgoile à Uibhist a Deas, na Hearadh is Barraigh air sgrìobhadh chun an riaghaltais a ghearain air cho truagh ’s a bha tuarastail mhaighstirean-sgoile, eadar còig nota fichead agus ceithir deug thar fhichead sa bhliadhna. Thuirt iad gu robh an inbhe aca anns a’ choimhearsnachd air crìonadh, nach robh am pàigheadh co-ionann ri feadhainn eile ann an dreuchdan proifeiseanta, gu robh adhartas ann am modhan teagaisg air tuilleadh uallaich a chur orra agus, ged a bha àireamh an cuid sgoilearan air meudachadh, nach b’ urrainn dha na pàrantan na cìsean a phàigheadh air sàillibh na bochdainn a bha san tìr.

An dèidh Achd an Fhoghlaim 1872 ghabh Alasdair Robasdan às a’ Bhaile Shear àite Mhurchaidh agus às a dhèidh-san thàinig Dòmhnall Breac Dòmhnallach, a bhuineadh dhan sgìr. Mean air mhean chaidh àireamh nan sgoilearan agus nan sgoiltean suas. Anns a’ bhliadhna 1793 bha 3,218 de shluagh an Uibhist a Tuath, ach cha robh ann ach aon mhaighistir-sgoile. Ann an 1874 bha sia sgoiltean deug agus seachd tidsearan deug anns an eilean. Ann an


[TD 77]

1919 bha an aon àireamh sgoiltean ann ach bha àireamh nan tidsearan air a dhol suas gu 31, dithis dhiubh ann an sgoil Thaigh a’ Gheàrraidh. ’S e dithis a bha teagaisg làn-ùine innte cuideachd nuair a chaidh mise innte ann a 1943: Coinneach MacLeòid às na Hearadh agus Ceit Bhaoid a Hòstadh.

O chionn grunnan bhliadhnaichean sgrìobh fear a bha còmhla rium anns an sgoil gu robh gròt a dhìth an tastain air Ceit Bhaoid, no Miss Boyd, mar a b’ fheàrr a b’ aithne dhuinn i. Bha sin caran cruaidh oirre, oir bha i dìcheallach na dòigh fhèin. Mar gach ceàird eile, tha uireasbhaidhean ann am foghlam. Bha mi fhèin a’ teagaisg agus cha bu mhì an èibhill a bu teotha anns a’ ghrìosaich.

Bha mi anns a’ chlas aig Miss Boyd a’ chiad bhliadhna a thòisich na sgoiltean Albannach a’ tomhas tuigse na cloinne leis an deuchainn ris an cante <eng>Moray House Intelligence Test.<gai> Cha do ghabh eòlaichean Dhùn Èideann mòran suim do chlann nan eilean oir bha ceistean anns an deuchainn mu nithean a bhuineadh dha na bailtean mòra, mar trèanaichean is sràidean, rudan air nach robh eòlas sam bith againne. Bha còir aig toradh na deuchainn a bhith dìomhair, ach thug Ceit dhuinn na comharran. Cha robh i fhèin no sinne gan tuigsinn. Carson a fhuair cuid barrachd air ceud comharra, an ìre b’ àirde a ruigeadh tu ann an deuchainn sam bith? Cò dhiùbh no cò dheth, bha fios againn dè an IQ a bh’ againn, ged nach robh sgot againn dè bha e ciallachadh. Bha fios againn cuideachd gur i seo an t-slat-thomhais a bha muinntir an fhoghlaim gu bhith cleachdadh son tighinn gu co-dhùnadh mun t-seòrsa ionnsachaidh air am biomaid airidh anns na bliadhnaichean a bha romhainn.

Nar gurraban anns na seann deasgaichean mì-chofhurtail,


[TD 78]

le ainmean ghillean a bha air a bhith anns an sgoil iomadh bliadhna air ais air an snaigheadh le sgeinean anns an fhiodh, bha sinn a’ faighinn foghlam a bha feumail agus aig amannan gun fheum. Dh’innis Ceit Bhaoid dhuinn gu robh Sruth na Maoile a’ tighinn a-steach aig Tràigh Stìr, mu mhìle bhon an sgoil. Cha b’ e an caolas eadar Aontrom agus Cinn Tìre a bha i ciallachadh ach an <eng>“Gulf Stream”<gai> a bha toirt blàiths gu gach cladach air an robh e bualadh. Chòrd seo rinn agus chaidh cuid againn gu Tràigh Stìr a ghrunnachadh agus a dhearbhadh gu robh an sàl flodach. An uair a thàinig an aighealaich air na h-òrdagan againn bha teagamh againn am b’ urrainn dhuinn luchd-teagaisg a chreidsinn gu bràth tuilleadh.

Bha map mòr air a’ bhalla ri taobh “modulator” nam pong. Cha b’ e Uibhist no Alba bha e sealltainn ach Canada. Fada mus robh fios agam air na h-àiteachan anns an robh an trèan eadar Malaig is Glaschu a’ stad bha fios agam gu robh stèiseanan rèile Chanada ann am Montreal, Toronto, Winnipeg, Calgary, Banff, Vancouver. Ma bha an t-ionnsachadh òg bòidheach cha robh e toirt mòran suim do dhualchas is eachdraidh na dùthcha anns an robh sinn. Ged a chuala mi mu Bhlàr Hastings anns a’ bhun-sgoil b’ ann aig an taigh a chuala mi mu Bhlàr Chàirinis.

An uair a chaidh sinn do “rùm mòr” na sgoile bha MacLeòid gar n-ullachadh airson an ama ri teachd. Son a’ chiad uair bha sinn a’ faighinn obair-dachaigh. Bha e air a bheò-ghlacadh le speiligeadh, agus mura b’ urrainn dhut na faclan fada Beurla fhaighinn ceart chan e litreachadh a bhiodh ann ach lidrigeadh. A’ chuimhne as fheàrr, agus as miosa th’ agam ’s e bhith faighinn an t-srap son nach b’ urrainn dhomh <eng>“continuous”<gai> a litreachadh. Thug e dhomh trì cothroman ach


[TD 79]

bha mi fàgail às tè de na u’s a h-uile turas. Fiù ’s aig aois naoi bliadhna bha mi “non-U”.

Ged a tha iomadh bliadhna air a dhol seachad on àm sin tha mi fhathast mothachail air ìomhaighean, fuaimean, àilidhean, bias is fairichidhean a dh’fhàg làrach na mo bheatha ’s na mo thuigse. Cluinnidh mi sgriach a’ pheansail air an sglèat, an tidsear le sgriach eadar-dhealaichte, balach beag le cneadan ann leis a’ chianalas air a chiad latha san sgoil, agus nighean a’ burallaich nuair a thadhail tè nam fiaclan. Smaoinich thusa: boireannach a’ tarraing fhiaclan ann an àite bha air fas eòlach agus measail air an fhiaclair Ghearmailteach Luth a bhiodh a’ tadhal na sgìre o àm gu àm. Ged a bha feadhainn a’ smaoineachadh gur e brathadair a bh’ ann bha iad taingeil gu robh e cho sgileil air cùlagan grod a spìonadh às an càirean agus nach tigeadh orra fhèin feuchainn rin draghadh le nupair.

Nuair a bha na ginealaich a bha romhainn fo uireas leis an dèideadh bhiodh iad a’ dol a shireadh faochadh gu Tobar Chuidh-airigh. O dh’fhàgadh iad an taigh chan fheumadh iad facal a ràdh, no dad ithe no òl, gus an gabhadh iad trì balgaman à uisge an tobair ann an ainm an Athar, a Mhic agus an Spioraid Naoimh. Bha iad a’ creidsinn gur e daolag no cnuimh a bha ’g adhbhrachadh an dèididh. Dh’aithris Mairead NicDhòmhnaill à Hoghagearraidh ob, no seun, an dèididh do dh’Alasdair MacIlleMhìcheil:

Ob a chuir Brìde bhòidheach
Ro òrdag Mathar Dè,
Air mhìr, air lìon, air chorcraich,
Air chnoidh, air ghoimh, air dheud.


[TD 80]

A’ chnoidh a rinn domh dèistinn,
Air deudach mo chinn,
Ifrinn teann da m’ dheud,
Deud ifrinn da mo theinn.

Chan eil fios agam an robh Tobar Chuidh-airigh a’ slànachadh an dèididh. Cha robh de “eòlas an dèididh” againne ach na bha aig an fhear à Scalpaigh na Hearadh a thuirt:

Thàinig an dèideadh dham phianadh,
Thug e mo chiall is m’ aire bhuam,
’S chaidh mi gu bodach nam fiaclan,
’S agamsa riamh bha ceannach air.

Chaidh e gu slaodadh ’s gu spìonadh,
’S e ’n iomairt am bial thoirt glan asam;
Fuil agus feòil agus fiaclan,
’S bodach an diabhail ’s fallas air.

Ma gheibh mise deud na mo bheul
Chan iarr mi a chaoidh de mhaitheas oirr’
Ach grèim às a’ bhodach mhìn bhialach
A tharraing na fiaclan asamsa.

Thug na Gàidheil leotha eòlas an dèididh dha na tìrean anns an do thuinich iad. Ann an Ceap Breatann bha iad a’ cur na coille ghruamaich gu feum. Bhiodh neach aig an robh seun no ortha an dèididh a’ cur tarraig mheirgeach le òrd ann an craoibh agus gheibheadh am fear no an tè a bha fulang faothachadh nuair a bhiodh an tarraig a-staigh gu a ceann. Bhiodh feadhainn eile a’ faighinn furtachd le bhith cagnadh sgealb fiodha à craoibh anns an do bhuail dealanach.


[TD 81]

Tha sgeulachd eile air a h-innse mu bhodach a bha air a lèireadh leis an dèideadh. Bha e marcachd air each nuair a thachair e ri coigreach nach do dh’aithnich e. Dh’fhaighneachd an srainnsear an robh rudeigin a’ cur dragh air agus dh’aidich e gu robh an dèideadh ga chiùrradh. “Ma tha, tha thu air tachairt ris an duine cheart,” thuirt an coigreach, agus thòisich e ag aithris duan seunta. Dh’fhalbh an dèideadh agus rinn am bodach a shlighe gu taigh an t-sagairt. Dh’innis e dhan t-sagart mar a thachair e ri coigreach a leighis am pian a bha e fulang. “An do dh’aithnich thu idir e?” dh’fhaighneachd an sagart. Fhreagair e nach do dh’aithnich agus thuirt an sagart gu robh fios aigesan cò bh’ ann. “Is e an donas fhèin a thachair riut,” ars esan. “Chan urrainn sin a bhith, Athair,” ars am bodach. “Bha an aon seòrsa Gàidhlig aige ’s a tha agaibh fhèin.”

Ged a bha sinne air ar sgreamhachadh ro na fiaclairean, na dotairean agus na ministearan bha feadhainn eile a’ tadhal na sgoile air an robh sinn a’ cur fàilte. Tha dithis gu h-àraidh air a bheil cuimhn’ agam. Fear dhiubh, Dòmhnall MacPhàil o Chomunn na h-Òigridh. Bhiodh e a’ toirt bràiste dhuinn ach mus cuireadh e air ar broilleach e dh’fheumamaid a ràdh air ar socair: “Tha mise gealltainn gum bi mi na mo dheagh Ghàidheal cho fad ’s is beò mi.” Aon latha thug e oirnn rèisean a ruith. Bhuannaich mi fhèin tè de na rèisean agus thug e dhomh gròt, leis an do cheannaich mi Tofaidh na Bà ann am bùtha Lachlainn Bhig air an rathad dhachaigh. Chuala mi aig MacPhàil cuideachd facal a bha ùr dhomh aig an àm. A’ bruidhinn air duine bha air a dhreuchd a leigeil dheth thuirt e: “Tha e nis air chluainidh”. B’ fheàrr gu robh e timcheall an-diugh son abartasan ionnsachadh dhan fheadhainn a tha dèanamh butarrais air eadar-theangachadh o dhroch Bheurla gu droch Ghàidhlig.


[TD 82]

Bhiodh fear eile a’ tadhal na sgoile a thoirt dhuinn eacarsaich. Barrach a bh’ ann agus cha robh e mar iongnadh gur e Mac a’ Phearsain nan Cleas a chante ris. Mas math mo chuimhne bhiodh e cuideachd a’ teagaisg figheadaireachd ann an clasaichean oidhche còmhla ri fear Haggerty.

Saoilidh mi gu fairich mi fhathast àileadh an deathaich nuair nach biodh an similear anns an rùm-sgoile a’ tarraing mar bu chòir. Mallachd nan eilean: am <eng>“blow-down”.<gai> Gu fortanach cha robh againn ri fàdan mòna a thoirt dhan sgoil mar a bha aig ginealach m’ athar. Fairichidh mi cuideachd blàths an teine nuair a sheasamaid aige son ar tiormachadh. Bha sinn feumach air an dèidh dà mhìle a choiseachd. Mura biodh ann ach boinnealaich uisge cha chuireadh e pùdhar oirnn, ach ma bha an deàrrsach ann bhiomaid air ar labanachadh agus air chrith leis an fhuachd. Agus cha robh dòrtadh às an adhar na annas ann an Uibhist. Mar a thuirt bodach rium aon turas agus bùrsach uisge ann: “Tha i sileadh mar gum biodh bò àrd a’ mùn air planca.”

Tha sin a’ cur na mo chuimhne gu robh àileadh eile ann nach robh idir tlachdmor, samh nan taighean-beaga bha air taobh a-muigh na sgoile. ’S e na taighean-oifis a chanamaid riutha, ach chan aithne dhomh gum biodh duine a’ sgrìobhadh no leughadh annta. Nan togradh tu dh’fhaodadh tu an t-Oban Times a leughadh ach chan ann son sin a chaidh fhàgail anns an taigh-oifis. Bha balla gàrraidh air chùl nan taighean-beaga. Aon mhadainn fhuar geamhraidh chunnaic sinn pìos aodaich reòta air mullach a’ bhalla – pìos de aodach-iochdair boireannaich. Bha dannsa air a bhith anns an sgoil an oidhche roimhe sin. Cha chan mi ’n còrr mun can mi cus.

Fairichidh mi blas uabhasach a’ bhainne thioram a bha


[TD 83]

an riaghaltas a’ toirt dhuinn an àite bainne na bà. Bha e na bu mhiosa na blas na h-ola ròin agus na <eng>“syrup of figs”<gai> a bhithinn a’ faighinn aig an taigh. Ach fairichidh mi cuideachd blas milis an t-silidh air na slisean arain a bhiomaid a’ toirt leinn dhan sgoil a h-uile latha, gus an do thòisich dìnnear na sgoile a’ tighinn a-nuas ann am bogsaichean teth à sgoil Cheann a’ Bhàigh. Bha e cosg còig sgillinn gach latha. Abair gu robh e còrdadh rinn. Dh’itheamaid ar corragan an dèidh semolina ach cha chuireamaid an aon fhàilte air tapioca. Gu h-àraidh nuair a thuirt cuideigin rinn gur e sglongaidean a bha sna cnapan boga a bh’ ann.

Agus fairichidh mi blas an tofaidh a dh’ainmich mi mu thràth: <eng>MacCowan’s Highland Toffee.<gai> Aon latha chuir sinn geall ri fear de na balaich nach itheadh e dhà dhiubh còmhla. Rinn mo laochan deagh oidhirp agus lìon e a’ phluic leis an tofaidh ’s thòisich e ga chagnadh. Ach bha e cho righinn ’s nach b’ urrainn dha fhiaclan a thoirt o chèile. B’ fheudar dhuinn spàin fhaighinn agus a cleachdadh mar gheimhleag son a chìdhlean a shaoradh.

Am measg nan cuimhneachain eile tha na far-ainmean air am b’ aithne dhuinn a chèile: Boko; Braman; Baldy; Nopan; Percy (sin mise). Mura robh far-ainm ort bhiodh tu air d’ ainmeachadh air do shloinneadh: Alasdair Dhòmhnaill Iain Anndra; Iain Alasdair Iain Ruaidh; Seumas Ailig Alasdair Sheumais. No air far an robh thu fuireach: Dòmhnall na Cachaileith; Aonghas an t-Seana-bhaile; Jackie an Rubha; Aonghas a’ Phost Oifis.

Cha b’ e sgoilearachd a bu mhotha bha air ar n-aire ach cluich is cleasachd. Bha geamannan againn air nach cluinn thu iomradh an-diugh. Bhiomaid a’ sealltainn ar lùths le carachd


[TD 84]

agus ciopan-dochairt, ar lùthmhoireachd le car-an-sgairbh, agus ar luas le dheandar.

Ann an ciopan-dochairt bhiodh dithis nan suidhe air an làr no air an talamh, am bonnan ri chèile, agus maide eatarra. Bhiodh iad a’ tarrainn a’ mhaide len uile neart, a’ feuchainn ris an duin’ eile a thogail air a chasan. Ann an car-an-sgairbh bha grèim agad air spàrr os do chionn, a’ dèanamh car-a-mhuiltein le do chasan eadar do làmhan, agus a’ tighinn air ais gu làr.

’S e dheandar (air fhuaimneachadh yender) an gèam a bu trice bhiodh againn ann an raon-cluiche na sgoile agus bhiodh na nigheanan agus na balaich a’ gabhail pàirt. Bhiodh dà shreath mu choinneamh a chèile agus mu fhichead slat de astar eatarra. Bhiodh “an rìgh” anns a’ mheadhan eadar an dà shreath agus nuair a dh’èigheadh e “A dheandar, a dheandar, cò bhios agam ’s bidh e air a chrùnadh?”, no “A dheandar, a dheandar, hò rò rùgain, ge b’ e ruigeas air an taigh bidh e air a chrùnadh,” ruitheadh an dà shreath cho luath ’s a b’ urrainn dhaibh an coinneamh a chèile chun an taoibh eile. Nam beireadh “an rìgh” air fear no tè agus gun cuireadh e a làmh air mullach an cinn, dh’fheumadh iad fuireach còmhla ris a’ feuchainn ri feadhainn eile a ghlacadh nuair a gheibheadh iad an cuireadh ruith a-rithist. Rachadh seo air adhart gus am biodh a h-uile duine air an crùnadh agus thòisicheadh an ath ghèam.

Bha seòrsa eile de dheandar anns nach biodh na sreathan cho mòr. An àite do chrùnadh chuireadh am fear a bha sa mheadhan “sgiobag” ort – shuathadh e annad agus rachadh tu an dara taobh. Leanadh seo gus am biodh a h-uile duine a-mach às a’ ghèam. Anns an Eilean Sgitheanach ’s e geamhlain a chanadh iad ris a’ ghèam seo.


[TD 85]

Aig àm an fhoghair, an dèidh an dlùthaidh, bhiomaid a’ cluich Mireag nan Cruach. Bha e coltach ri Falach-fead, ach chan fhòghnadh e dhan t-sealgair d’ fhaicinn; dh’fheumadh e grèim fhaighinn ort agus sgiobag a chur ort.

Bha farpais eile aig na balaich nach urrainn dhomh ainmeachadh gun rudhadh gruaidhe. Chan eil mi smaoineachadh gu faigh i àite gu bràth anns an h-Olympics no fiù ’s ann an Geamannan Gàidhealach. Bhiomaid a’ strì feuch cò b’ fhaide agus a bu chuimsiche a mhùineadh an aghaidh na gaoithe. Mar bu trice bha thu faighinn barrachd de do chuid fhèin air ais na bu mhiannach leat.

Bha cleasan na b’ fhallaine againn le ainmean Gàidhlig: Dèile-bhogadain <eng>(See-saw);<gai> Cluich an Taighe no Goid a’ Chrùin <eng>(Rounders);<gai> Spidean <eng>(Pitch and Toss);<gai> Bodachan an Doille Bhodaich no Dallan-dà <eng>(Blind Man’s Buff);<gai> agus Seasamh Claidheamh <eng>(Headstand).<gai> Bha cleasan agus farpaisean eile, mar Odaidh nan Each agus MacCrùslaig ’s na Mucan, air a dhol à bith ach bha cuimhne aig a’ ghinealach a bu shine na sinne orra. Ann an 1907 sgrìobh fear Alasdair Moireasdan mu chleasan Uibhisteach aig an àm agus feadhainn nach robhar a’ cluich tuilleadh. Nam measg sin bha Iomairt Fhaochag, gèam a bhiodh nigheanan a’ cluich ach a bha cho toinnte ’s nach robh e ga thuigsinn. Bha gluasadan na h-iomairt agus an duan a bhiodh iad a’ gabhail cho cama-lubach ’s nach tuigeadh iad ach eanchainn bhoireann.

Gu mì-fhortanach bha iomain air a dhol bàs cuideachd, ged a bha e glè làidir anns an sgìr aig aon àm. On a bha Uibhist gann de chraobhan dh’fheumadh iad a bhith innleachdach gus camain a dhèanamh. Aig amannan bhiodh iad a’ cleachdadh stamh feamad mar chaman. Nam bristeadh tu do chaman


[TD 86]

’s dòcha gun toireadh bodach am bata aige dhut. Nam bristeadh tu am bata bheireadh e dhut mun druim na bha air fhàgail dheth. Chan fheumadh tu acfhainn mar camain airson ball-coise agus b’ e sin fear de na h-adhbhair a fhuair an gèam sin làmh an uachdair. Ach bha buill leathair, agus airgead son an ceannach, gann cuideachd agus uaireannan ’s ann le ball air a dhèanamh air clabhdan aodaich a bhiomaid a’ cluich.

Ged nach robh mòran cothroim aig balaich Uibhist a bhith ri iomain aig an taigh rinn iad suas an call nuair a chaidh iad dhan àrd-sgoil no dhan oilthigh. Bha mo dhà charaid Anndra Lachlainn Ailig a Hoghagearraidh agus Dòmhnall (D.R.) à Oifis Puist Thaigh a’ Gheàrraidh air cluicheadairean cho math ’s a bha ’n Alba. Agus tha na triùir bhalach aig D.R. air iomainichean cho math ’s a tha san dùthaich an-diugh. Rinn D.R. obair ionmholta às leth iomain agus foghlam Gàidhlig. Nuair a chuala mi naidheachd a bhàis bha mo chridhe goirt. Bha sinn air a bhith còmhla ann an trì sgoiltean, glè thric a’ suidhe ri taobh a chèile. Ann an 1974 chlàr D.R. còmhradh ri Lachlainn MacCuithein a bha na bhall de sgioba iomain Thaigh a’ Gheàrraidh aig an Iomain Mhòr, an gèam mu dheireadh son cupa camanachd Uibhist, eadar Taigh a’ Gheàrraidh is Solas. Ged a bhuinig Taigh a’ Gheàrraidh cha robh Solas deònach an cupa thoirt dhaibh. Agus, mar a dh’ainmich mi cheana, cha b’ e cuach ach cuman de sheòrsa eile a chaidh a thairgse dhaibh air an rathad dhachaigh.

O nach robh dèideagan de sheòrsa sam bith pailt bha sinn fhèin a’ dèanamh feadhainn: stealladair le pump baidhseagail; gunna-cnagain le ite geòidh agus bior maide leis an loisgeamaid peilearan buntàta; ròp sgiobaigidh; itealan pàipeir; dòtaman air a shnaidheadh à biorna; bàta air a dèanamh le


[TD 87]

pìos fiodha, bior stocainn mar chrann agus luideag anairt mar sheòl. Bha sinn a’ faighinn a cheart uiread de thoileachadh asta ’s a tha m’ oghaichean a’ faighinn an-diugh à Crayola, Lego, Barbie agus Harry Potter. Agus cha robh iad a’ cosg glabhran ruadh dha mo sheanair-sa!

Far a bheil mi a’ sgrìobhadh seo tha mi coimhead a-mach air an uinneig agus air a’ charbad a tha togail chloinne ’s gan toirt dhan sgoil mìle air falbh. Tha mi toilichte gu bheil iad blàth agus cofhurtail ach tha truas agam riutha cuideachd. Dè tha iad a’ dol a dh’ionnsachadh ann an còig mionaidean ann am bus? Chan eil fiù ’s ùine aca innse dha chèile dè an sgudal a chunnaic iad air an telebhisean a-raoir no dè an gèam a bha iad a’ cluich air a’ choimpiutair.

Air an dà mhìle bha sinne a’ coiseachd dhan sgoil bha sinn a’ faighinn foghlam nach robh an sgoil fhèin a’ tairgsinn dhuinn: eòlas air obair nàdair, air daoine, agus air eachdraidh is dualchas na sgìre. Agus cothrom a bhith ruagail ’s a’ cleasachd mar a lùigeamaid, seach a bhith nar suidhe air ar ciasan ann an carbad.

Bha trì roghainnean slighe againn: ùtraid Hoghagearraidh agus rathad an rìgh, an t-slighe bu sheasgaire anns a’ gheamhradh; tarsainn a’ Chlachain, an t-slighe bu ghiorra, ach mì-fhreagarrach ri droch shìde; agus rathad na Rèibhil, tro chruitean Thaigh a’ Gheàrraidh, seachad air a’ Chnoc Liath far am biodh Am Pèursa air a chur suas a dh’ìnnse gu robh coinneamh baile gu bhith ann, agus ri taobh na Tràigh Bàine gu ruige Hoghagearraidh.

Ge brith dè an rathad no am frith-rathad a ghabhamaid bha sinn air ar cuartachadh le sprèidh – crodh, caoraich is eich – agus le lusan, flùraichean agus eòin. Ged a bha na lusan


[TD 88]

brèagha cha robh iad uile caoin. Chan eil e tlachdmhor a bhith air do losgadh le feanntaig no air do bhìdeadh le gìogan. Cha robh buaghallain, sgeallan, copagan, gallan is luachair, pailt ’s gu robh iad, a’ dèanamh cron oirnn. Agus bha cuid de na lusan gan cur gu feum. Bhiomaid a’ dèanamh bhàtaichean beaga le duilleagan sealasdair, ag ithe pheasair nan luch, agus a’ toirt dhachaigh fras-chuiseag son biadh dha na cearcan. Ged a bha sinn air ar buaireadh gu balgan-buachair ithe cha leigeadh eagal ar beatha leinn, oir bha sinn air a chluinntinn nach robh annta ach an dearg phuinnsean.

Am measg nam flùraichean bha neòinein, seamragan, buidheagan agus dìtheanan brèagha geala nan duilleagan-bàite. Bha sinn a’ faighinn rabhadh gun iadsan a bhuain oir gu rachadh ar bàthadh na rachamaid faisg orra, a dh’aindeoin ’s gu robh iad ann an tanalach uisge. Agus bha aon àite far am biomaid a’ buain nam flùraichean bòidheach ris an cante meilleag-an-uillt. Ach bha sinne cho ionnsaichte, ma b’ fhìor, ’s gur e mimulus, an t-ainm ann an Laideann, a bh’ againn orra.

Am measg nan eun bha curracagan, lachain de chaochladh gnè, ceann-dubhain, clacharain, feadagan, crà-gheòidh agus an eala bhàn. Tha an traon beò fhathast ach chaidh an gobhachan dearg air imrich ’s cha do thill. Bha creutairean eile a lùigeamaid a chur air imrich oir bha iad nam plàigh a bha gar buaireadh fad na tìde. B’ iadsan na cnuimhean ’s na biastagan: bratagan, cailleacha-còsaig, creithleagan, damhain-allaidh, daolagan, fiolain, gartain, gòbhlagain. Agus diùbhaidh nan diùbhaidh, a’ mheanbh-chuileag. Airson creutair cho beag agus cho gràineil chan eil rian nach eil moit oirre (tha fios gur ann boireann a tha i!) gu bheil ainm fada


[TD 89]

Laidinn aig na h-eòlaichean oirre: culicoides impunctatus. ’S fheudar gur ann on a’ chiad dà lideadh a thainig am facal cuileag.

Nuair a leanamaid an rathad mòr bhiomaid a’ conas ri bodach bochd agus a’ tilgeil spitheagan air. Bheireadh e roid às ar dèidh, ag èigheach: “Ma gheibh mi làn mo chròige dhed sgòrnan cha gheàrr thu seamrag.” Cha chreid mi gu robh e ga chiallachadh, ach rinn sinn cinnteach nach beireadh e oirnn. Trèanadh math airson latha nan lùth-chleasan.

Bha sinn luathaireach agus aimlisgeach gun teagamh agus cha b’ e seo an aon mhì-mhodh ris an robh sinn. Glè fhaisg air taigh a’ bhodaich bhiodh farpais againn a’ tilgeil chlach air cupannan phòilichean an teileafon, a’ feuchainn cò bu mhotha a bhristeadh dhiubh. Ghearain cuideigin agus cò nochd aig an taigh air feasgar Disathairne ach am poileasman, fear a mhuinntir Àird nam Murchan. Tha cuimhn’ agam a bhith cur umhail air a’ Ghàidhlig aige. Bha an t-achmhasan a fhuair mi bhuaithe ann an Gàidhlig ’s am Beurla sèimh taca ris an droinneadh a fhuair mi om’ athair nuair a dh’fhalbh e. “Poileasman a’ tighinn chun an taighe,” arsa mo mhàthair. “Mo mhasladh. Mo mhasladh!”

Anns an leabhar mu na h-Eileanan Siar a chuir na h-eileanaich air chrith leis a’ chaothach nuair a chaidh fhoillseachadh ann an 1949, sgrìobh Alasdair Ailpein MacGriogair gu robh barrachd millidh air a dhèanamh air cupannan an teileafon anns na h-eileanan na ann an ceàrn sam bith eile de Bhreatann. Thuirt e gur e seo an cur-seachad a bh’ aig òigridh Leòdhais ’s na Hearadh air feasgar na Sàbaid. Tha mi taingeil nach robh sinn cho aingidh sin ann an Uibhist, ach ’s iongantach mur do rinn sinn suas an call air feadh na seachdain.


[TD 90]

Nuair a ghabhamaid taobh a’ chlachain bhiodh bodach còir eile a’ tachairt rinn: Aonghas Dhòmhnaill ’ic Aonghais ’ic Shomhairle. Cha b’ e ruaig a chuireadh esan oirnn ach fàilte. Bhiomaid a’ toirt leabhraichean thuige à leabhar-lann na sgoile. Bha Aonghas air a bheò-ghlacadh le <eng>Treasure Island<gai> agus cha robh uair a rachamaid seachad air an taigh aige nach biodh e ’g èigheach mu Billy Bones is Blind Pew is Long John Silver. B’ ann on charthannas aig Seumas Coats, de theaghlach aig an robh muilnean-snàth ann am Pàislig, a thàinig a’ mhòrchuid de na leabhraichean anns an leabharlann. Bha Coats a’ toirt leabhraichean do choimhearsnachdan iomallach air feadh Alba. Ged a bha cuid dhiubh cho sean ris a’ chrotal agus a’ tuiteam às a chèile tha cuimhne agam gu robh bileag air an taobh a-staigh aca ag earalachadh <eng>“Books must be kept clean”.<gai>

Nuair a ghabhamaid rathad na Rèibhil agus a rachamaid seachad air Ligeadh Hòglan agus air a’ Chachaileith bha sinn a’ tighinn gu fearann Hoghagearraidh, le cladach na Tràigh Bàine air aon taobh den rathad agus Loch na Rèibhil air an taobh eile. Bhiodh daoine ag iasgach bhreac anns an loch seo le slait agus cuideachd le “biast-dhubh”, inneal air a dèanamh air bòrd fiodha le driamlach is dubhain crochte ris, a bha air a toirmeasg fo laghan an iasgaich. Mo thruaigh’ thu nan glacadh an geamair thu leis. Tha cuimhn’ agam cluinntinn mu aon iasgair a bhiodh tric aig an loch seo agus, nam biodh boireannach a’ coiseachd seachad, bhiodh e ’g èigheach rithe: “Trobhad feuch am faic thu salmon!” Nam b’ e fireannach a bha dol seachad cha leigeadh e air gu robh e ga fhaicinn. Cha mhutha na sin a bha bradain riamh anns an loch seo. ’S iongantach mura b’ e iasgach de sheòrsa eile bha fa-near dhan a’ bhodach.


[TD 91]

Aon latha bha càr na stad air an rathad agus dithis ann an èideadh an airm shìos air an tràigh. Thàinig fear aca na chabhaig a-nuas far an robh sinn agus dh’iarr e oirnn coiseachd ceud slat air falbh. Cha robh sinn a’ tuigsinn carson. Ach cha b’ fhada gus an do thuig. Nuair a thill e sìos chun na tràghad rinn e fhèin ’s a charaid crathadh-làimhe agus greis an dèidh sin chuala sin brag mar urchair. Thill iad a-nuas, dh’èigh iad rinn, thug iad dhuinn guma-cagnaidh, agus thuirt iad gu faodamaid a dhol sìos chun a’ chladaich. Dè bha sin ach mèinn mhòr mheirgeach? Bha iad air a cur o fheum agus air a comas spreadhaidh a thoirt bhuaipe. Thuig sinn adhbhar a’ chrathadh-làimhe. Bha iad a’ fàgail slàn aig a chèile air eagal ’s gu spreadhadh a’ mhèinn dhan t-sìorraidheachd iad. Òg agus neoichiontach ge robh sinn thuig sinn, ’s dòcha son a’ chiad uair, gu robh sinn ann an saoghal carraideach anns nach robh a-màireach air a ghealltainn.

Bha an cuan a’ toirt barrachd air mèinnean gu ar cladaichean, agus bhiodh daoine ag èirigh tràth sa mhadainn son a dhol air tòir mhurragan. Aon bhliadhna thàinig feadhainn air tìr ris an do rinneadh gàirdeachas: togsaidean de dheoch-làidir. Cha b’ e deoch a thàinig à taighean-staile nan grùdairean a bh’ ann ach tè na bu treasa – ethyl alcohol. Le uisge na ceann cha robh blas an uisge-bheatha oirre, ach bha an aon bhuaidh aice. A bharrachd air ceann goirt is pathadh cha do rinn i cron air duine. “Bhiodh tu a’ tachdadh le tart,” thuirt fear a bha thall ’s a bhlais rium, a’ dearbhadh an t-seanfhacail “là air mhisg is là air uisg’”. Bhaist iad e le ainm Gàidhlig, Stuth Cladaich, agus fear Beurla, <eng>Ocean Blend.<gai> Bha an dà ainm freagarrach oir bhiodh e neònach mur a robh beagan sàil air faighinn a-steach dha na togsaidean


[TD 92]

cuideachd. Ach cò nach robh coma fhad ’s a chuireadh iad smùid a’ chofaidh ort.

Ged a bha an cogadh air a’ bhuaidh ana-cneasta fhèin a thoirt air an àite cha robh e air ar fealla-dhà ’s ar fearas-chuideachd a mhùchadh. Bha lathaichean den bhliadhna ris an robh sinn a’ dèanamh fiughair: Oidhche Challainn; Oidhche Shamhna; Latha na Gogaireachd. Agus bha latha eile ris a robh sinn a’ feitheamh le fadachd: Latha Buidhe Bealltainn. Sin an latha a dh’fhaodamaid na brògan tacaideach ’s na stocainnean, ris an canamaid ciutaigeas, fhàgail aig an taigh agus a dhol cas-ruisgt’ dhan sgoil. Bha e mar gu robh thu air do shaoradh à prangas a’ gheamhraidh. Cha robh e cho math nan cocadh tu d’ òrdag mhòr air cloich, no nam biodh gàgan air do shàilean no driùcain fo d’ òrdagan. Agus nan seasadh tu air an asbhuain as t-fhoghar an dèidh na buana bhiodh tu a’ lùigeachdainn gu robh a’ bhuidseachd agad a bh’ aig an fheadhainn a bhiodh a’ coiseachd ’s a’ sìneadh air tàirnean biorach. Ach bha a bhith cas-ruisgte mar shamhla air saorsa air nach robh smachd aig sgoil no siamarlan no aig na sgimileirean air an robh sinn a’ fàs mothachail mar a bha neoichiontas na cloinne bige gar trèigsinn. Ged a dh’fhaodadh tu dhol dhan sgoil le do chasan rùisgte, cha robh e ceadaichte dhol mar sin dhan eaglais. Is dòcha gu robh sin na shamhla air smachd is reachd de sheòrsa eile.

Ma bha fadachd oirnn gus na brògan fhaighinn dhinn bha fadachd oirnn cuideachd gus am faodamaid briogais fhada a chleachdadh. Ach bha greis ri dhol mus tachradh sin.


[TD 93]

4

Càirdeas, Comain is Eòlas

Faisg air an taigh againn bha Cladh Chille Mhoire agus tobhta na seann eaglais a thog Iain Arbuckle ann an 1764. Ach bha eaglais eile air a bhith ann ro àm an Ath-leasachaidh.

Thug Tighearna nan Eilean seachad fearann ann an Hogh, mu mhìle air falbh, son eaglais no cill a bhiodh air a coisrigeadh dhan Òigh Moire. Ach cha robh urrasairean na h-eaglaise riaraichte leis an stall seo agus chaidh làrach eile, ann an Hòmhstadh, a thoirt dhaibh. Ghabh iad e ach bha iad a’ sireadh àite na b’ fheàrr. Thòisich iad air an eaglais a thogail. Ach, a h-uile madainn, bha am balla a chuir iad suas an latha roimhe sin air tuiteam gu làr. Bha seo a’ cur iongnadh agus iomagain orra, ma b’ fhìor. Ach rinn fear de na bràithrean ùrnaigh agus fhad ’s a bha e air a ghlùinean thàinig aingeal dha ionnsaigh, ag ràdh: “Seachain Hogh is Hòmhstadh ’s dèan Cille Mhoire an Colbhasaidh.” Cò aige tha fios an ann le cealgaireachd no le eadar-ghuidhe a’ Chruthaigheir a fhuair iad an toil? Ach sin mar a chaidh an eaglais a thogail ri taobh


[TD 94]

Ghollair, le crìochan comraich mun cuairt oirre. Cha chluinn thu na h-ainmean Hogh is Colbhasaidh an-diugh, ach tha ainmean fhathast anns an sgìr a thàinig o linntean an t-seann chreidimh: Peighinn Mhoire, Peighinn na Trianaid, Cladh Chòmhghain, agus ochd mìle a-muigh anns a’ chuan Hèisgeir nan Cailleach no Eileanan nam Manach.

B’ ann an Cladh Chòmhghain a rugadh am bàrd ainmeil Iain MacCodrum, Iain mac Fhearchair ’ic Ìomhair.

An Cladh Chòmhghain mise rugadh,
’N Àird an Runnair fhuair mi togail,
Fradharc a’ chuain uaibhrich chuislich,
Nan stuadh guanach cluaineach cluichdeach.

Bha Iain mac Fhearchair eirmseach agus comasach. Nam biodh e beò an-diugh chanadh sgoilearan agus luchd-lèirmheas gur e Gàidhlig na fearas-mhòra a bh’ aige. Aig an àm bhiodh còmhlain bhàrd, a’ Chliar-Sheanchain, a’ siubhal feadh na dùthcha agus a’ faighinn aoigheachd ann an dachaighean nan uaislean. Bhiodh farpais eatarra feuch cò bu ghèire teanga. Bha iad air an slighe gu Taigh Bhaile Ràghnaill nuair a thachair MacCodrum riutha. Nuair a chunnaic iad gu robh esan na bu sgaitiche na bha iad fhèin thug iad an casan leotha. Chan eil teagamh nach robh fear a’ bhaile air a dhòigh gun do shàbhail seo biadh is deoch is beagan thastain dha.

Cha chuireadh MacCodrum fhèin cùl ri drama. Aon latha fhuair e tè bheag ann an taigh air an do thadhail e. Feumaidh gur ann glè bheag a bha i. Chaidh cuileag dhan a’ ghlainne agus thuirt am bàrd: “A chreutair leibidich, a’ dol ga do bhàthadh fhèin far am faodadh tu grunnachadh.”


[TD 95]

Cha b’ iad a’ Chliar Sheanchain an aon fheadhainn air an do chuir e ruaig. Thadhail Seumas Mac a’ Phearsain air Uibhist ann an 1760, nuair a bha e tional na seann bhàrdachd air an do stèidhich e na cruinnichidhean connspaideach de dhàin Oiseanach. Thachair e ri MacCodrum agus, gun fhios aige cò ris a bha e bruidhinn, dh’fhaighneachd e: “A bheil dad agad air an Fhèinn?” A’ gabhail brath air dà chiall na ceiste fhreagair am bàrd: “Chan eil, is ged a bhitheadh cha ruiginn a leas iarraidh a-nis,” a’ ciallachadh nach robh fiachan aig an Fhèinn ri phàigheadh dha. Ghoirtich am freagairt leamh seo Mac a’ Phearsain (tha Clann a’ Phearsain cho bog!) oir bha e smaoineachadh gu robh MacCodrum a’ fanaid air an droch Ghàidhlig aige. Cha robh an còrr còmhraidh eatarra agus chuir Mac a’ Phearsain a chùl ris an dearbh fhear a bha air an t-seann bhàrdachd a bha e sireadh a thoirt dha.

Nuair a chaochail MacCodrum ann an 1779, aig aois ceithir fichead ’s a sia, chaidh a thiodhlacadh ann an Cladh Chille Mhoire. Phàigh Dòmhnall Beag Bhaile Ràghnaill ceithir tastain son an anairt a chaidh air a’ chorp, ceithir tastain is sia sgillinn son clach chàise, agus ceithir notaichean, aon tastan deug agus sgillinn son uisge-beatha. Is dòcha nach do thoill Fear Bhaile Ràghnaill a chliù mar spìocaire. Ach cha b’ ann às a mhogan fhèin a thàinig an t-airgead seo gu lèir. Bha e air seilbh a ghabhail air cuid a’ bhàird den t-saoghal: mart, agh agus beagan chaorach.

Chaidh clach gun chumadh gun ghràbhaladh a thagh e fhèin a chur mar chuimhneachan aig uaigh MhicCodruim, ach còrr is ceud bliadhna an dèidh a’ bhàis chaidh carragh-cuimhne àrd mar stìopall a chur suas air an làraich a b’ àirde den chladh aig mullach Leathad Phòil. Nuair a bha


[TD 96]

mi fàs suas bha an carragh-cuimhne seo gach latha na mo shealladh.

Chaidh an càise agus an t-uisge-beatha a cheannaich Fear Bhaile Ràghnaill a chleachdadh son biadh is deoch a thoirt dha na daoine thàinig air astar chun an tòrraidh. Seo rud ris an canamaid “a’ chosgais” ann an Uibhist. Ann an àiteachan eile chanadh iad falaraidh ris. Tha e anns an òran Mo Nighean Donn à Còrnaig: “An deoch a bha gu d’ bhanais ’s ann air d’fhalaraidh a dh’òladh.”

Na mo ghiullan beag bhiodh e cur iongnaidh orm carson a bha daoine ann an sreath ri tobhta na h-eaglaise nuair a dh’fhàgadh iad an cladh. Ach thuig mi carson nuair a thadhail feadhainn oirnn aon latha an dèidh adhlacaidh le àileadh an uisge bheatha dhiubh agus iad na b’ aighearaiche na shùilicheadh tu aig àm bròin.

O shean bhiodh daoine a’ faighinn fiathachadh gu tiodhlacadh, dìreach mar a gheibheadh tu cuireadh gu banais. Ann an Uibhist bha na cuiridhean a rèir “càirdeas is comain is eòlas”. B’ e Duan na Bainnse a’ chiad bhàrdachd a rinn MacCodrum. Bha e fhèin agus dithis dheugairean eile air a dhol gun chuireadh gu banais ann am Paibil. Cha b’ e an fhàilte a b’ fheàrr a bha romhpa. O nach robh cuireadh aca cha d’ fhuair iad caiteag ri ithe no deur ri òl. Bha am bàrd sgaiteach mun “mhuillear spreilleasach” nach do dh’fhaighneachd an robh beul no cluas orra.

’S tìm dhuinn bhith dol dhachaigh
’S gun ar cairtealan ’n ar còir,
Bho nach d’fhuair sinn fiathachadh
Gu biadhtachd no gu ceòl;


[TD 97]

Mas e seo a’ chuideachd
A rinn dearmad buideil òirnn,
Fàgaibh far an d’ fhuair sibh e –
Fear ruadh a’ chaca mhòir.

Bha pàrantan MhicCodruim air am maslachadh agus gheall e nach dèanadh e bàrdachd cho mì-mhodhail gu bràth tuilleadh. Ach is math nach do chùm e ri ghealladh. Tha Aoir nan Tàillearan cho grinn agus cho geàirrte ri na h-aoirean as fheàrr ann am bàrdachd Ghàidhlig. Rinn e feadhainn eile, mar Òran na Muice, aoir sgainnealach mu thè air an robh am far-ainm seo. Bha e cho drabasta agus nach do chuir mo sheann charaid agus m’ fhear-teagaisg Uilleam MacMhathain idir e dhan an leabhar bharraichte a rinn e air òrain Iain ’ic Fhearchair.

Bha e air aithris gum biodh daoine a’ dol gu tòrraidhean gun fhiathachadh dìreach airson drama fhaighinn an-asgaidh. Chuala mi mu aon fhear a thuirt, an dèidh dha a shàth de mhac na braiche fhaighinn: “Siud an tiodhlacadh a b’ fheàrr air an robh mi riamh!” Cha b’ ann air sgalaig a bha seo air fhàgail ach air fear-lagha leis nach do shoirbhich ro mhath na dhreuchd. ’S e dìosganaich a chante ri daoine aig nach robh obair chunbhalach ach a bha faighinn taice bhon càirdean a chumadh beòshlaint riutha. Bhuineadh am fear seo do theaghlach à Ruchdaidh anns a’ Chlachan Shannda. Bha a bhràthair, Uilleam Shepherd Moireasdan, na bhall-parlamaid agus na Mhinistear Tòraidheach ann an Sasainn fad iomadh bliadhna agus na Labhraiche Thaigh nan Cumantan o 1951 gu 1959. Rinn e oidhirp ann an 1923 agus 1924 air faighinn a-steach dhan phàrlamaid mar bhall nan Eileanan Siar ach rinn an Libearalach a’ chùis air. Thug fear a bha eòlach air


[TD 98]

seanfhacail earal dhan t-sluagh: ma chì thu ban-eileanach beir oirre beir oirre, mura beir thus’ oirre beiridh fear eil’ oirre. Tha amharas agam gur e ban-oileanach a bha ’s an t-seanfhacal. Ach biodh sin mar a bhitheas, chan e Tòraidh, biodh e na eileanach no oileanaichte, a bha muinntir nan Eilean ag iarraidh mar riochdaire.

Fhuair bràthair eile dhaibh inbhe mar cheann-cinnidh nam Moireasdanach ann an 1965, ged a tha ceist fhathast an robh e dligheach air an tiotal sin o dhualchas. B’ e Shakes am far-ainm a bh’ aca air Uilleam Moireasdan ann an Taigh nan Cumantan oir bhiodh e daonnan ag aithris bhriathran a sgrìobh Shakespeare. Nam biodh Gàidhlig air a bhith aige ’s dòcha gum biodh bàrdachd dà thaobh a shinnsrean air a bhilean. Bha a shinn-seanmhair agus am bàrd Uilleam Ros anns na h-oghaichean. Tha fiosrachadh a thug i fhèin agus an duine aice, Iain mac Alasdair Mhòir, do dh’Alasdair MacIlleMhìcheil ann an Carmina Gadelica.

Bha a sheanair na chlachair ann an Glaschu ach thill e a dh’Uibhist agus bha bùth aige ann an Ruchdaidh. Bha cuid nach robh ro mheasail air, ma chreideas sinn am bàrd a thuirt: “Alasdair Ruchdaidh, tràill na muice, uircean an droch nàdair.” ’S dòcha gu bheil a dhroch nàdar a’ nochdadh anns an òran a rinn e mu na h-Èireannaich ann an Glaschu. Nam b’ e an-dè an-diugh bhiodh gràin-cinnidh agus gràin-creideimh air an cur às a leth.

’S e daoine tha ro thruaillidh iad,
Tha ’n sluagh a’ dèanamh tàir orra;
Cha chluinn thu anns gach tuairisgeul
Ach fear an Cluaidh ga bhàthadh dhiubh;


[TD 99]

’S ged cheannaicheadh iad an t-aodach
Bidh e daonnan anns a’ phàn aca,
’S cha stad iad gus an òl iad e,
’S gu faic thu ’n tòin gun snàil’ oirre.

Cha chuideachd le daoin’ uaisle iad,
’S cha chruaidh leotha ged bhàsaicheadh
Gach neach a tha san rìoghachd dhiubh,
’S mi fhìn a dhèanadh gàire ris;
Gum falbhainn agus taod agam
De ghaoisid an eich bhàin riutha,
’S gu rachainn chun na fèille leo’,
’S iad siud an sprèidh nach àrdaichear.

Ged bhitheas sinn gan èisgeadh,
Gura feumail dhuinn air uairibh iad,
Gu cairteadh nan dùin innearach,
’S gu cruinneachadh na luathadh dhuinn;
’S math gu glanadh shràidean iad,
Chan fhàg iad fiù is buachar orr’;
Tha ’n stamagan cho làidir
’S nach cuir fàileadh dad a bhruaillean òrr’.

Cha bhi mi ris a’ chòrr dheth,
Ach bu tròcaireach do dh’Alba nis
Gum biodh iad air am fògradh às,
Gach Ròmanach tha falbh innte;
Gun èireadh Grian na Fìreantachd
Air inntinn luchd nan Garbh-chrìochan,
’S cha bhiodh iad air an sàrachadh
Mar thà iad leis na falbhanaich.


[TD 100]

’S cinnteach nach dèanadh Alasdair Ruchdaidh a leithid aig tiodhlacadh Èireannaich ach bha e na chleachdadh againne, nuair a rachadh an uaigh a dhùnadh, a dhol air feadh a’ chlaidh a choimhead air uaighean nan càirdean. Aon latha chuala mi fear ag ràdh, aig roilig an teaghlaich: “Siud far an cuirear mise, ma bhios mi beò, slàn ’s air mo chaomhnadh.” Ged a thàinig fiamh a’ ghàire oirnn cha do rinn sinn lasgan gus an do dh’fhàg sinn an cladh.

Thug na h-eileanaich leotha cleachdadh na cosgais dha na dùthchannan san do rinn iad eilthireachd. Thuinich mòran à Uibhist a Tuath ann am Mira an Ceap Breatann, an sgìr anns a bheil mi fhèin a’ còmhnaidh an-diugh. Bha an t-iomradh seo anns a’ phàipear Mac Talla o chionn còrr is ceud bliadhna:

Air an t-seachdamh latha fichead dhen Mhàrt, 1852, bha Dòmhnall Mac Odrum, duine soilleir anns an Fhìrinn, a’ dol gu tiodhlacadh Ghilleasbuig Fhearghasdan (Gilleasbuig mac Phàdruig) a bha ’n Caribou Marsh. Air do Mhac Odrum a bhith mu mhìle gu leth bhon taigh aige fhèin, a’ dol don tiodhlacaidh, choinnich e an t-Urramach an Doctair Dòmhnall MacLeòid a’ dol a dh’fhiosrachadh boireannach tinn a bh’ anns an nàbachd, agus bha e dol a thilleadh air ais chun an tiodhlacaidh. Air dhaibh a bhith co-labhairt treis, thuirt Dòmhnall Mac Odrum ris a’ Mhinistear gu ’n cual’ e gun robh deoch-làidir gus a bhith aig an tiodhlacaidh, agus gu robh e guidhe airsan as leth Dhè casg a chur air an nì mhallaichte. Fhreagair an Doctair gun robh latha iongantach aca ann an seo an-diugh; gun robh triùir marbh anns a’ choitheanal, agus gun robh uachdaran Halifacs, Sir Iain Harvey, marbh mar an ceudna. Thog Mac Odrum a


[TD 101]

làmhan, a’ toirt glòir do Dhia gun robh Uachdaran ann a b’ àirde; agus leis an sin thuit e seachad agus cha d’ fhuaireadh facal tuilleadh aige. ’S ann mar seo a chaidh casg a chur air stuth-làidir on lath’ ud aig tòrraidhean anns a’ choitheanal ud.

Bha Dòmhnall MacCodrum agus Iain mac Fhearchair am bàrd anns na h-oghaichean. Bha a’ chuibheall air caran a chur dhith eadar Duan na Bainnse, adhlacadh a’ bhàird, agus toirmeasg air cosgaisean ann an Tìr an Fhuachd. Rugadh Dòmhnall, mac Aoidh, ann an Hoghagearraidh agus chaidh e Cheap Breatann ann an 1831. Rinn fear Dòmhnall Ros marbhrann an dèidh a’ bhàis:

Tha sgeul an-diugh air innse dhuinn
Chuir tiamhachd oirnn is bròn;
Is naidheachd dhuilich chianail i
Dh’fhàg nis ar cridhe leòint;
Bhith toirt air falbh na fianais uainn
Bha dìleas anns a’ chòir;
’S Dòmhnall mac Aoidh à Mira
Bhith’ n diugh ga chur fon fhòd.

Bidh cianalas gad ionndrainn oirnn
On chaidh thu uainn don eug;
An àm dhuinn dol don choitheanal
Cha choinnich rinn thu fhèin;
Bidh d’ àite dhuinn na fhàsach ann
Ri caoidh do làth’reachd fhèin,
’S cha seinn thu air a’ chlàrsaich leinn
Mar b’ àbhaist dhut le gleus.


[TD 102]

Tha fear de shliochd Dhòmhnaill na fhear-lagha ann an Ontario an Canada. ’S e Dòmhnall an t-ainm a tha air fhèin. Cha do thachair mi riamh ris ach bidh sinn a’ sgrìobhadh gu chèile.

Thug a bhith fuireach faisg air cladh ann an làithean m’ òige buaidh orm a bha cheart cho làidir ris an àrainneachd agus rim oileanachadh. Chithinn na cisteachan-laighe a’ tighinn ann an cairt le daoine ann an aodach dorcha a’ coiseachd gu sòlaimte air a cùlaibh. Nuair a ruigeadh iad an cladh chuirte a’ chiste air crò-leab’ agus bheireadh iad chun na h-uaghach i. Aon latha chan e a’ chiste dhubh àbhaisteach a bh’ ann ach ciste bheag gheal. Bòstan, thuirt mo mhàthair, ’s i caoineadh a’ smaoineachadh air an leanabh bheag a chaill i fhèin. ’S e bòstan a chanadh iad an Uibhist ris a’ chiste anns an rachadh pàiste adhlacadh.

Tha cuimhne agam air na caibeil anns an t-seann chladh, a’ comharrachadh an eadar-dhealachaidh a bha eadar iochdarain is uachdarain, bochd is beairteach. Faisg air na caibeil bha leac mhòr mar chuimhneachan air seòladairean a chaidh às an rathad nuair a chaidh am bàta Frangach Vanstable de Dunkerque a dhìth air sgeirean Dhiùraibeirg, faisg air Hèisgeir, ann an 1903. Mar a bha taobh dubh is taobh bàn air bàta Mhic Iain Ghiorr, bha dà thaobh air tubaist den t-seòrsa seo: call beatha air an aon làimh ach air an tèile beathachadh dhaoine bochda leis a’ bhathar a bha air bòrd nan soithichean a chaidh air na boghannan.

Aig a’ chagailt bhiodh daoine a’ bruidhinn mu bhàta eile ris an do thachair gàbhadh aig muir, an HMS Porcupine a bha sgrùdadh grunnd a’ Chuain Shiar son càball a chur ruige Aimeireaga. Ann an 1861 bha i faisg air Hiort nuair


[TD 103]

a thòisich gailleann. Bha an t-onfhadh cho dona ’s gun do dh’fhaighneachd an sgiobair, Caiptean Henry Charles Otter, an robh duine air bòrd a dh’aontaicheadh gu rachadh a cheangal ris a’ chuibheall stiùiridh. Dh’aontaich Uibhisteach òg, Dòmhnall mac Ailein ’ic Chaluim, seanair an dithis bhàrd Dòmhnall Ruadh Chorùna agus Dòmhnall Ailean Dhòmhnaill na Ban-fhighich, agus bha e ceangailte ris a’ chuibhill fad dà uair dheug. Shàbhail a ghaisge am bàta ’s an sgioba. Ach bha daor an ceannach aige air a threubhantas. Nuair a chaidh a shaoradh bhon a’ chuibhill cha robh ach dà spòc dhith air fhàgail slàn. Mar thoradh air na dh’fhuiling e chaochail Domhnall mac Ailein aig aois 33.

Cha b’ e Dòmhnall mac Ailein an aon fhear à Uibhist a Tuath a dh’fhastaidh Caiptean Otter. Bha Iain Mòr mac Chaluim ’ic Ailein Duinn aige mar fhear-iùil a bha eòlach air na cladaichean. ’S e bràthair athar Dhòmhnaill ’ic Ailein a bh’ ann agus chante am Paidhleat Mòr ris.

B’ e fear eile bha air bòrd a’ Phorcupine, an Caiptean F.W.L. Thomas, a thog a’ chiad dealbhan camera a chaidh a tharraing ann an Hiort. Bhiodh am bàta a’ tadhal air an eilean, agus air Rockall cuideachd, fhad ’s a bha iad a’ sgrùdadh an aigeil. Ann an 1860 thug i “cnatan nan Gall” gu muinntir Hiort agus dh’fhuiling iad mòran. Ach aig amannan eile rinn i cobhair orra le bathar is biadh nuair a bha gainne ’s gort anns an eilean. Thug na Hiortaich mathanas do Chaiptean Otter son cnatan nan Gall a thoirt thuca. Bhiodh coinneamh adhraidh aca gach mìos mar thaingealachd nach do dh’èirich beud dha fhèin ’s dhan sgioba ann an stoirm mhòr a’ Phorcupine.

Bha adhbhar eile aig na Hiortaich a bhith an comain Chaiptean Otter. Aig aon àm bha a’ bhean Jemima còmhla


[TD 104]

ris air a’ bhàta nuair a thachair do thè de mhnathan an eilein, Anna NicIllÌosa, a bhith ann an trioblaid le saothair leanaibh. Chaidh Jemima ga cuideachadh agus rugadh nighean bheag air an tugadh an t-ainm Mary Jemima Otter Porcupine Gillies. Cha chualas an tug i mathanas riamh dha pàrantan.

Cha robh a h-uile maraiche cho fortanach ri sgioba a’ Phorcupine. Aon turas thàinig starbhairnich à Leòdhas ann an long mhòr a thogail creiche ann an Hèisgeir. Dh’fhàs an t-sìde rosgallach agus o nach robh iad eòlach mu na cladaichean chaidh iad air tìr an Uibhist feuch am faigheadh iad fear-iùil a bheireadh iad gu Port Ròigh, an aon chala ann an Hèisgeir far an robh e sàbhailte dhol air tìr. Cha robh iad son gum biodh fios aig duine dè fàth an turais agus chuir iad romhpa gun cuireadh iad a’ chiad duine a chitheadh iad am bruid agus gun toireadh iad air bòrd e. Chaidh iad air tìr am Port Scolpaig air cladach Bhaile Ràghnaill agus chunnaic iad bothan truagh anns am faigheadh iad fasgadh. Nuair a chaidh iad a-steach bha diol-dèirce na shìneadh fo phlaide, ’s e cho caol ri bior ’s dath a’ bhàis air. Bha am fiabhras mòr air a bhith air Iain Dubh mac Thormaid ’ic Iain agus chaidh fhàgail anns a’ bhothan air eagal ’s gu sgapadh an tinneas gabhaltach. Eadar an treabhlaidh agus an t-acras cha robh sgiol air a chnàmhan.

Dh’aithnich iad gu robh e anns na buillean mu dheireadh ach bha iad coma fhad ’s a mhaireadh e beò gus an ruigeadh iad Hèisgeir. Bha e bèitheadh riutha fhàgail ach thug iad leotha e agus sheòl iad dhan a’ ghèile. Breòite ’s gu robh e thuig e dè bha nam beachd. Nuair a bha iad mu letheach slighe thòisich cabhadh sneachda. Ged nach bu lèir dhaibh an cladach chual’ Iain a’ mhuir a’ bristeadh air eilean Stocaidh


[TD 105]

aig ceann an ear Hèisgeir agus thuig e nach robh iad fada on an Easgann, creag chunnartach air an t-slighe gu Port Ròigh. Bha an cabhadh cho tiugh ’s nach fhaiceadh e am fear a bh’ air an stiùir agus leig e leis am bàta chur air na sgeirean. Leis a’ bheagan lùthais a bh’ air fhàgail aige leum e gu tìr. Chaidh na spùinneadairean Leòdhasach a bhàthadh. Nuair a thàinig an cuirp air tìr chaidh an tiodhlacadh ri oir a’ chladaich.

Chuir na h-eileanaich fàilte ’s furan air Iain Dubh mar an slànaighear a shabhail iad bho na creachadairean. Fhuair e biadh is aodach is cùram gus an deach e am feabhas. Fhuair e cuideachd ainm a mhair ann an eachdraidh Uibhist: Iain Dubh a’ Chabhaidh. Tha mi air an sgeulachd seo fhaicinn ann an leabhar mar “Niall a’ Chathaidh” ach ’s e Iain Dubh a’ Chabhaidh a bhithinn a’ cluinntinn aig na seann daoine an Uibhist.

Tha an cuan air a bhith math agus dona do mhuinntir nan eilean tro na linntean. Anns a’ chladh ùr an Cille Mhoire tha sreath ris an canar “uaighean nam maraichean”. Sin far an do thiodhlaiceadh cuirp a thàinig air tìr air na cladaichean aig àm a’ chogaidh, a’ chuid bu mhotha dhiubh gun ainm gun aithne gun fhios dè an t-àite dham buineadh iad, ach cuid le leabhar-pocaid no cairt-aithneachaidh, mar Tom E. Archer, West Hartlepools.

Aon latha an dèidh a’ chogaidh mhòir thàinig carbad dubh gun uinneagan chun a’ chlaidh tràth sa mhadainn. Chunnaic sinn feadhainn a’ tighinn às agus a’ dol gu uaighean nam maraichean. Ach cha do thuig sinn dè bha iad a’ dèanamh gus an do dh’èirich sgòth de dhust. Bha na bha ’n èis de Tom Archer nach maireann air a rathad dhachaigh gu a theaghlach ’s a luchd-eòlais. Cha tèid an ìomhaigh sin às mo chuimhne gus an tèid mi fhèin dhan duslaich.


[TD 106]

Nuair a bha an seann chladh gu bhith làn chaidh cladh ùr a thogail agus o chionn beagan bhliadhnaichean chaidh am fear sin fhèin a leudachadh. Bha eadar-dhealachadh eadar an dà chladh air an robh mi cur umhail agus nach robh mi tuigsinn. Bha na h-uaighean anns a’ chladh ùr còmhnard, ach anns an t-seann chladh bha tom de sgrathan orra mu throigh no còrr os cionn a’ chòmhnaird. Ach aon latha, agus m’ athair a’ spealadh an fheòir anns a’ chladh agus mise ga chruinneachadh le ràcan a bha a thrì fhaid rium, mhìnich e dhomh gu robh barrachd air aon chiste ann an uaighean an t-seana chlaidh agus gum biodh a’ chiste mu dheireadh ro fhaisg air uachdar na talmhainn mura cuireadh tu barrachd ùrach is sgrathan air a h-uachdar. Ach cha robh a’ dol dha na h-uaighean anns a’ chladh ùr ach aon chiste agus nuair a rachadh an uaigh a dhùnadh bha iad ga dèanamh còmhnard.

Goirid an dèidh sin thainig tòrradh o thaobh eile an eilein, far nach robh iad cleachdte ris an eadar-dhealachadh seo. Chladhaich iad an uaigh anns a’ chladh ùr agus, ged nach robh innte ach an aon chiste, chuir iad tulach air a h-uachdar, ga dèanamh coltach ri uaighean an t-seana chlaidh. Bha i coimhead annasach ach, ged a bha i air sealladh a’ chlaidh atharrachadh, cha deargadh duine air buntainn dhi. An dèidh sin, nan dèanainn butarrais de obair sam bith – agus is tric a rinn – chanadh m’ athair: “Tha e coltach ri uaigh na caillich Ghriomasaich.”

Cha robh cnoc no coilleag no creag anns an sgìr gun ainm. Tha cuid dhiubh nach eil mi fhathast a’ tuigsinn, ged a tha iad mar phongan ciùil no rannaigheachd bhàrd na mo chluais: Cailigeo, Causamol, Corairigh, Corran Hoileisgeir, Creag Mhòr na Feòilig, Gèileann, Rosgaileid, Sgeir Eilbein,


[TD 107]

Eigeis na Beinne Bàine, Mol Bramaig. Bha làraich eile air an ainmeachadh air daoine: Carra Bogh’ Ailein, Cròic Fhearchair, Loch Dubh Mhic Guaire, Eilean Dùn Mhic Ràghnaill, Slochd na h-Ìghne Ruaidhe, Creagan Miss Mary agus an tobar às an tug mi iomadh cuinneag uisge, Tobar Oighrig. Far am biomaid ag iasgach: Am Bioda Ruadh, Creagan Ruadh Mhurchaidh, Lòpadal, An Leac Bhàn, Geo’ Ghil.

Chluinneadh tu iomradh air cuid de na làraich ann am beul-aithris. Bha tobhta faisg oirnn air an robh Bàthach an Leòid. Seo far an do thogadh Tarbh an Leòid, air a bheathachadh le bainne sheachd mairt. Chaidh a thoirt gu eilean Hèisgeir far an do mharbh e each-uisge ris an do thachair boireannach. Bha an t-each-uisge ann an riochd duine. Nuair a shuidh iad còmhla thuit e na chadal agus thug ise an aire gu robh morghan anns an fhalt aige agus gu robh cnothain air. Theich i, ach cha b’ fhada gus an cual’ i sitear air a cùlaibh. Dh’èigh i aig àird a claiginn: “Leigibh a-mach Tarbh an Leòid.” Rinneadh sin agus mharbh an tarbh an t-each uisge. Bha am boireannach sàbhailte. Bha sgeulachdan mar sin a bha sinn a’ cluinntinn anns an dachaigh agus anns an taigh-chèilidh gu math na b’ inntinniche na na leasain a bha sinn a’ faighinn anns an sgoil.

Chan e mhàin gu robh iad inntinneach. Bha iad a’ lìonadh beàrn nach robh foghlam foirmeil a’ sàsachadh. Às an aonais cha robh sinn air sealladh fhaighinn air daoine mar An Dotair Bàn agus tachartasan mar Clàr Blàr Chàirinis a bha cho brìoghmhor ann an eachdraidh an eilein. ’S fhiach cuimhne a chumail orra.

Rugadh Alasdair MacLeòid, An Dotair Bàn, an Cille Pheadair an Uibhist a Tuath ann an 1788. Dotair a bha


[TD 108]

na athair, agus bha e air tilleadh dhachaigh à Carolina. Bhuineadh a mhàthair do MhacLeòid Dhùn Bheagain agus Dòmhnallach Shlèibhte. Cha bu mhist’ e fuil uaislean an Eilein Sgitheanaich a bhith na chuislean agus gun deach tàlantan a bhuileachadh air nach robh aig mòran.

Chaidh e dìreach às an sgoil an Uibhist gu Oilthigh Dhùn Èideann agus thill e dhachaigh a ghabhail àite athar mar lighiche, dreuchd anns an robh a thriùir bhràithrean cuideachd. Ann an 1818 phòs e Màiri Chaimbeul à Srannda sna Hearadh. B’ i nighean de Dhòmhnall MacLeòid à Beàrnaraigh, a bha na charaid dìleas don Phrionnsa Teàrlach, a bu mhàthair dhi.

Bha an Dotair Bàn a’ freasgairt air euslaintich air fad is leud Uibhist. Ach cha b’ e dotaireachd a-mhàin a bha fa-near dha. Bha e na bhàillidh air eileanan Ghriomasaidh is Bhoirearaigh agus bha tuathanas Chille Pheadair aige air mhàl.

Bha dà amas roimhe mar thuathanach: an talamh-àitich a dhèanamh na bu toraiche, agus talamh nach robh idir air àiteach a chur gu feum. Bha Uibhist làn lochan agus bha a’ mhuir a’ bagairt air fearann machrach. Chuir e suas ballachan-dìon gus am muir a chumail o bhith crìonadh na talmhainn agus gus na lochan a thràghadh. Dh’fhàs na fidean nan talamh torach le bàrr trom agus pailteas feòir. ’S e Loch Sgolpaig a thug an dùbhlan a bu mhiosa dha, ach leis gach innleachd a bha na cheann chaidh aca air a tràghadh. Bha seann dùn am meadhan na locha. Dh’fhàg iad an làrach mar a bha e agus thog iad ballachan-dùin ùra de nach do rinneadh riamh feum sam bith.

Bha e cuideachd airson talamh feurach a dhèanamh anns a’ ghainmhich a bha fuasgailte mu bhearraidhean a’ chladaich.


[TD 109]

Chuir e muran anns an t-siaban agus nuair a fhreumhaich e dh’fhàs an talamh mun cuairt torach; agus bha am muran fhèin air a chur gu feum airson tughadh is sùgain is acainn de gach seòrsa.

Bha an Fhadhail Mhòr eadar Càirinis is Gramasdal còig mìle dh’fhaid. Fiù ’s aig muir-tràigh bha i cunnartach le sùghanaich do dhuine nach robh eòlach. Rinn an Dotair Bàn an t-slighe na bu shàbhailte le cùirn chlach a thogail a’ comharrachadh na fadhlach.

Nuair a chuala am Morair Dòmhnallach mu chliù an Dotair Bhàin mar lighiche ’s mar thuathanach thug e dha dreuchd mar bhàillidh air a chuid oighreachdan gu lèir, agus ghluais e dhan Eilean Sgitheanach. Air a’ Mheall am Port Rìgh rinn e rèidhlean còmhnard a bhiodh na achadh-cluiche aig muinntir a’ bhaile. Ann am meadhan a’ Mhill thog e tùr far am biodh seann rudan a bhuineadh dhan eilean air an gleidheadh. Cleas Dùn Sgolpaig, cha deach crìoch riamh air, ach thug an dà dhùn cosnadh do dhaoine aig an robh cruaidh-fheum air. Cha b’ e na dùin a-mhàin a rinn sin, ach na lochan a bha e tràghadh gu muir. Thug e sia bliadhna agus deich mìle not mus deach Loch Chaluim Chille an Cille Mhoire Thròndairnis a thionndadh gu talamh tioram.

Nuair a chaochail am Morair Dòmhnallach thill an Dotair Bàn a dh’Uibhist. An uair sin rinn an Còirneal Gòrdan e na bhàillidh air oighreachdan Bheinn na Fadhla, Uibhist a Deas agus Bharraigh. Air ais an dèidh sin dhan Eilean Sgitheanach agus dotaireachd a-rithist, mar lighiche an Slèibhte, san t-Srath agus an Cnòideart air tìr-mòr. Bha e trì fichead ’s a sia nuair a thug e a’ chiad sgrìob gu Cnòideart a dhèanamh cobhair air bean cìobair a bha tinn ann an gleann iomallach.


[TD 110]

Thàinig an oidhche air agus anns an dorchadas chaidh e ri creig agus chaidh e às an rathad. An uair a fhuaras a chorp an ceann dà latha chaidh an giùlan a thoirt gu cladh Chille Mhoire an Gollair.

Bha an Dotair Bàn den bheachd, mar a tha cuid de dhotairean an là-an-diugh, gu bheil lusan is biadh nàdarra nas fheàrr na fìosaig sam bith a thig à bùtha no à crogan. Mar a thuirt am bàrd:

Ach cuimhnichibh, a luchd mo ghràidh,
Comhairlean an Dotair Bhàin;
Thugaibh pailteas às an tràigh,
’S dèanamh càl air deanntaig.

Fear de na lusan a bhiodh e cleachdadh son faothachadh a thoirt do dhaoine ’s e an crom-lus, no lus a’ chadail, an lus às am faighear opium an-diugh. Fada mus do thòisich an Taliban ga àiteach.

Ged a bhios connspaid uaireannan eadar fir agus mnathan chan ann tric a thig e gu blàr fuilteach mar a bha Blàr Chàirinis anns a’ bhliadhna 1601.

Phòs Dòmhnall Gorm Shlèibhte Mairearad, nighean MhicLeòid Dhùn Bheagain agus piuthar do Ruairidh Mòr dhan do rinneadh an cumha a chluinnear aig na pìobairean. Cha robh a’ chàraid idir rèidh agus chaidh an ceòl air feadh na fìdhle, no air feadh nan dos, nuair a dh’fhàg sgiorag Mairearad air leth-shùil. A chionn ’s gu robh i cam chaill Dòmhnall a thlachd dhi ’s chuir e dhachaigh i gu a h-athair an Dùn Bheagain. Gus an tàmailt a dhèanamh na bu mhiosa buileach chuir e air seann each cam i, le gille cam na cheann agus cù cam nan cois.


[TD 111]

Bha na Leòdaich agus na Dòmhnallaich an ugannan a chèile co-dhiù agus thug am masladh seo cùisean gu hù-bhithill. B’ e Dòmhnall Glas ceann-feadhna nan Leòdach anns na Hearadh. Bha e treun na latha ach bha e air fàs sean ’s cho trom le callainn ’s nach b’ urrainn dha a dhol a thogail creiche mar a b’ àbhaist. Ach bha a mhac òg, tapaidh agus air bhiod gu urram a chosnadh dha fhèin ’s dha chinneadh.

Nuair a chual’ e mar a chaidh a chàirdean an Dùn Bheagain a nàrachadh dh’fhalbh e le prasgan ghaisgeach a dhèanamh dìoghaltas air Dòmhnallaich Uibhist a Tuath son mar a thachair san Eilean Sgitheanach. Nuair a thog iad a’ chreach chruinnich iad an sprèidh aig Teampall na Trìonaid an Càirinis son an toirt leotha an ath latha. Ach cha robh a-màireach air a ghealltainn dha na Leòdaich.

Bha curaidh ainmeil an Èireisgeigh, Dòmhnall mac Iain ’ic Sheumais, agus an uair a thàinig na Leòdaich air tìr chuir na Tuathaich gille-cois-luath a dh’innse dha dè bh’ air thuar tachairt. Chruinnich Dòmhnall dà cheatharnach dheug agus rinn iad air fadhlaichean Uibhist.

Air dhaibh Càirinis a ruighinn thuig iad gu robh na Leòdaich ann an Taigh a’ Chnuic air bràighe a’ bhaile agus chaidh iad air falach ann am fèithe. Loisg Dòmhnall Mòr dà shaighead agus thuig na Leòdaich cò bh’ aca. Bhrùchd iad sìos an cnoc ach thug na Dòmhnallaich tanachadh annta. Nuair a theann iad air a chèile bha am blàr fuilteach agus cha do thàrr às ach dithis Leòdach, mac Dhòmhnaill Ghlais air fear dhiubh. Theich esan ach rug fear den fheachd aig Mac Iain ’ic Sheumais air ’s e dol a-mach air a’ mhuir aig tràigh a’ Bhaile Shear.

Ged a thug Mac Iain ’ic Sheumais òrdan MacLeòid a


[TD 112]

ghlacadh beò, bha a cheatharnach air a leòn agus nuair a chaidh an sàl dha na lotan aige chaidh e fon chuthach. Aon sàthadh den chlaidheamh ’s bha MacDhòmhnaill Ghlais marbh air an oitir. ’S e Oitir ’ic Dhòmhnaill Ghlais a chanar rithe chun an là-an-diugh. Chaidh na Leòdaich eile a thiodhlacadh far an do thuit iad, ach bha na closnaich gun cheann. Chaidh na cinn a chur ann an uinneagan Theampall na Trianaid.

Bha Mac Iain ’ic Sheumais fhèin air a dhroch leòn le saighead a chaidh na shliasaid. Nuair a bha e ann am pian chual’ e glaodh a’ tighinn bho thaobh eile a’ chaolais. Agus feumaidh gu robh i sgairteil, oir tha Gramasdal còig mìle à Càirinis. Dh’aithnich Mac Iain ’ic Sheumais sgal a mhuime Nic Còiseam – an tè a bha dèanamh gnìomh màthar ris – agus chuir e aiseag ga h-iarraidh. Bha fios aige ma bha e gu bhith beò gur ise an aon tè a dhèanadh furtachd air.

O chionn còig cheud bliadhna cha robh guth air chloroform ach bha a dòigh fhèin aig Nic Coiseam air faothachadh a thoirt bho chràdh. Fhad ’s a bha i toirt a’ ghath às an t-sliasaid aig a’ churaidh bha bannal ghruagach aice a’ togail fonn air òran a bha i dèanamh ann an làrach nam bonn. Ma bha Nic Còiseam math air bàrdachd agus air eòlas-inntinn bha sgil leigheis aice cuideachd. Trì seachdainean an dèidh a bhith na laighe leòinte ’s ri uchd bàis an Uibhist bha Mac Iain ’ic Sheumais an Dùntuilm. Bha Dòmhnall Gorm cho moiteil às mar ghaisgeach ’s gun tug e dha oighreachd na Cuidrich san Eilean Sgitheanach.

Ma tha thu son do bhean a thilleadh air ais far an d’ fhuair thu i, cuimhnich air Mac Dhòmhnaill Ghlais, Mac Iain ’ic Sheumais, agus Fèithe na Fala. ’S dòcha gun fheàrr dhut a cumail.


[TD 113]

An dèidh na leum ud a thoirt gu seann eachdraidh tilleam chun an ama air a bheil cuimhne agam.

Bha cuid de fhearann Ghollair, a bha aig na cruitearan air mhàl o Bhòrd an Àiteachais, faisg air na taighean, ach bha cuid eile air a roinn na iomairean na b’ fhaide air falbh, mar dhìleab air an t-seann mhodh àitich ris an cante “roinn-ruith”, le measgachadh de thalamh math is dona. Bha na badan seo de na cruitean air talamh gainmhich faisg air a’ chladach, cho faisg ann an cuid de àiteachan nach cumadh na coilleagan an siaban o na h-iomairean, a dh’aindeoin iomairtean an Dotair Bhàin. Bha pàirt eile de na cruitean a-muigh air talamh-mòintich nan gearraidhean. Chuir mi fhèin romham aig aon àm taigh a thogail ri taobh na locha air a’ phìos den chruit againn a-muigh anns a’ ghearraidh. Ach bha m’ athair a’ bùrd-as dhomh na dhòigh eirmseach is leamh fhèin. Leig mi an smuain às mo cheann nuair a thuirt e: “Cò ach thu fhèin a’ smaoinicheadh air fuireach ann an taigh aig am biodh an seòladh-puist Loch nam Magarlan?” Nach biodh e math mar sheòladh post-dealain no làrach-lìn? Saoil cia mheud a thigeadh air chèilidh ort air Facebook no aig an làrach-lìn lochnammagarlan.com?

O cheann gu ceann den bhliadhna cha robh abhsadh air obair na cruite, agus cha robh acfhainn is athaisean cho goireasach ’s a tha iad an-diugh. Bha a’ bhàthach ri cartadh, beathaichean rim biadhadh, crodh-bainne rim bleoghain, mairt-làmhaig rin sailleadh, sprèidh rim buachailleachd no ’n cur air teadhair. As t-earrach bha feamainn ri gearradh ’s ri sgaoileadh, an treabhadh ’s an cliathadh ri dhèanamh, siol is buntata ri chur, mòine ri bhuain. As t-fhoghar bha arbhar ri bhuain ’s ri cheangal ’s ri chur ann an suidheachain agus


[TD 114]

an uair sin ann an toitean mus rachadh a dhlùthadh ’s a chruachadh. Bhiodh daoine nan cabhaig son obair an fhoghair fhaighinn seachad mun cuirte “a’ Chailleach” orra. Aig aon àm rachadh a’ Chailleach a mhaoidheadh ort mura greasadh tu ort leis a’ bhuain. Nam bu tu an duine mu dheireadh anns a’ bhaile bha fhathast a’ spealadh chuirte sguab no dhà – sin a’ Chailleach – nan seasamh anns an achadh agad agus bhiodh tu air do mhaslachadh.

Ged a bha obair na cruite inntinneach agus fallain mar bu trice, cha robh i ro thlachdmhor nuair a bhiodh a’ mheanbh-chuileag gad ithe bhàrr nan cnàmhan. Tha mi air mo sgreamhachadh romhpa fhathast, agus ro ghòbhlagan, fiollain, daolagan, speachan is cailleachan-còsaig. Tha eagal orm ro na seilleanan cuideachd, riamh on a chuir mi tè na mo phòcaid ’s mi smaoineachadh gu robh i marbh. Cha leig an nàire leam innse càite ’n do bhìd i mi ’s a chuir i an gath annam. Ach, mar a chanas na Leòdhasaich, tuigidh sibh fhèin duff.

Obair eile nach robh càilear ’s e sgaoileadh na h-innearach. Bhiodh cuid de na balaich a’ gabhail latha dheth far na sgoile son cuideachadh leis. Dh’fhaighneachd am maighstir-sgoile do aon ghille carson nach robh e anns an sgoil an latha roimhe sin agus ’s e am freagairt a fhuair e: <eng>“Please sir, I was scabbaging shite.”<gai> Seo am blas Gàidhlig agus an diofar ciall a chaidh a chur air an fhacal Bheurla <eng>scavenging.<gai> Bha faclan eile mar sin againn cuideachd: sainnseal (o handsel, a’ ciallachadh tiodhlac ann am Beurla ach buille no sgailc ann an Gàidhlig); tròdhasach (a’ ciallachadh duine gun fheum, no fear a bhuineadh do Mhontròs); na buic (an aon chiall ri tròdhasaich, ach o thùs iasgairean à Buckie); conbhaighigeadh


[TD 115]

(o convoying, agus a’ ciallachadh a bhith coiseachd còmhla ri cuideigin; agus mòsair (on ghunna Ghearmailteach mauser, ged nach b’ e sin a bha e ciallachadh dhuinne no do na cailleachan a bha cìgeireachd air Seumas Ruadh).

Fòghnaidh sin de na faclan iasaid, mus saoil sibh gu bheil mi air mo chrònaicles a chall. ’S fheudar gur ann o chronicles a thàinig an t-abartas sin ged nach e an aon chiall a th’ aige ann an Gàidhlig. Dìreach mar nach eil e ciallachadh gur e seòladair no fear de na towries a bha anns a’ chreutair bhochd a fhuair breab anns na Dardanelles. Tha mòran de bhriathrachas na Gàidhlig air a dhol air chall. Tha am BBC agus Radio nan Gàidheal rim moladh son na sreath phrògraman Facal Oirbh, a dh’ùraich do mhòran againn neart na cànain mhilis mhàthaireil air an robh sinn eòlach agus às a bheil sinn moiteil. Chan eil iad idir rim moladh airson a bhith tric a’ cleachdadh briathrachas faoin is fuadain mar “call a-mach”.

Ged a bha sgoil againn ri fhrithealadh agus obair ri dhèanamh son ar pàrantan a chuideachadh, bha tìde againn son cluich ’s cur-seachad. Bha sinn fortanach ann an Gollair gu robh tràigh bhrèagha ri ar taobh far am faodamaid cluich anns a’ ghainmhich gu ar toil. Ach bha snàmh air a thoirmeasg. Ged a bha an tràigh seo cho sàbhailte ri cladach sam bith air an t-saoghal, cha robh e ceadaichte dhuinn snàmh. Nuair a thigeadh feadhainn dhachaigh air làithean-saora bhiodh farmad againn riutha oir bhiodh iadsan a’ snàmh ’s gun sinne ach a’ grunnachadh anns an tanalaich. Nam bithinn air snàmh ionnsachadh bha e air tighinn feumail dhomh sna làithean ri teachd.

Aig aon àm bhiodh rèisean eich ris an canadh iad “an


[TD 116]

odaidh” air Tràigh nam Fadhailean. Bha an tè mu dheireadh ann an 1866. Bhiodh odaidh cuideachd aig Tràigh Stìr ann an Hòmhstadh. Bhiodh iad ann air Latha Fèill Mhìcheil, an latha air am biodh daoine ag ithe a’ Bhonnaich Strùthain ris an canadh iad Bonnach na h-Èill Mìcheil. Bha e air a dhèanamh le min-eòrna agus uisge. Nuair a rachadh an taois a theasachadh chuirte còmhdach de bhlàthach is uighean air agus rachadh a thilleadh air a’ ghreidil gus am biodh e bruich. Gus na b’ fheàrr na chapati, saoil?

Nuair a bha mi nam bhalach bha eich gu leòr anns an sgìr fhathast oir cha robh an tractar ach air ùr thighinn, agus cha b’ fhada gus an robh e follaiseach gu robh e na b’ fhasa bhith ’g obair le Fordson Major no Fergie na le caigeann eich. Chan fheumadh tu fiù ’s an t-àigeach a thoirt chun an tractair. Bha nàbaidh againn aig an robh each leis an ainm Bobby agus làir air an robh Linda. Bhithinn ga choimhead gam beairteachadh agus ga leantainn nuair a bhiodh e treabhadh leotha. Bha e air bheag foighidinn agus mura dèanadh iad mar bu mhiannach leis gheibheadh iad sruth ghuidheachan. Tha mi creidsinn gur e sin an t-adhbhar a bha mise ga leantainn, oir cha robh sannt sam bith agam air treabhadh ionnsachadh. Leigeadh e leam an t-srian a chumail ach cha dealaicheadh e ri fuaintean a’ chrainn. Bha e air a chlisgeadh, nam buaileadh sròn a’ chrainn ann an cloich, gu rachainn fhèin ’s an crann car-a-mhoiltein ’s gun gabhadh na h-eich sgeun. Cha do dh’ionnsaich mi treabhadh ach dh’ionnsaich mi faclan: an coltair, an soc, am bòrd-uiridh, an t-amall, na greallagan, na sìnteachan. Agus droch fhacal no dhà no trì.

Ann an tiùrr an làin bhiomaid a’ coimhead airson chnothan donna am measg na feamad. Cha robh iad idir cho pailt ri na


[TD 117]

sporain-feannaig. ’S e Àirne Moire a bh’ aig na seann daoine orra. Aig aon àm bhathar gan coisrigeadh agus a’ cur luach orra. Bhiodh boireannaich gan crochadh mun amhaich, gu h-àraidh nuair a bhiodh iad ag asaid leanaibh. Fhuair mi tè dhiubh turas mar thiodhlac air taobh eile an t-saoghail ach thig mi chun an sin a-rithist. Mar a thuirt am fear eile, ma bhios mi beò slàn ’s air mo chaomhnadh.

Bhiodh cnapan ruadha eile air an tràigh ris an canamaid Mòine Sgeir Ròis. ’S e ola a bh’ annta a chaidh a chruadhachadh anns a’ mhuir, ach chan aithne dhomh gun do dh’fheuch sinn riamh iad mar chonnadh anns an teine. Cha robh guth air cumhachd ath-nuadhachail anns na làithean dorcha sin. Gheibhear Mòine Sgeir Ròis an-diugh air cladaichean a th’ air an gànrachadh mar thoradh air tubaistean a dh’adhbhraich feadhainn a tha sireadh ola an aigeann na fairge.

Nuair a rachadh an làn a-mach bhiomaid a’ dol dha na Sgeirean Beaga a thogail shrùban, a bhuain bhàirneach, a chruinneachadh dhonnagan a bhiodh fon fheamainn, a dh’fheuchainn ri giomaich a bhreugadh a-mach às na faircean, a chruinneachadh shìolagan le corran, agus air tòir lèabagan le brod. Sheasadh tu orra anns a’ ghainmhich agus chuireadh tu am brod an sàs annta. Dh’fheumadh tu a bhith faiceallach nach ann na do chois a chuireadh tu an dealg, agus nach ann air muir-tèachd a sheasadh tu. Aig mullach reothairt bhuaineamaid carraigean is duileasg dhuinn fhèin, slòcan airson purgaid do dhuine aig an robh feum air fuasgladh cuim, agus feamainn-chìrein son purgaid dhan chrodh. Tha mi fhathast a’ feitheamh gus an cluinn mi eòlaiche ag agairt gur e bramadaich a’ chruidh a tha ’g adhbhrachadh blàthachadh


[TD 118]

na cruinne. Thèid Coimisean nan Cruitearan à cochall an cridhe agus bidh stòiridh mhòr aig Aithris na Maidne. Agus innsidh mygaelic.com dhuinn a liuthad ciall a tha aig na facail spùtaireachd is tùtan is buachar.

Anns na feasgair rachamaid a dh’iasgach air na creagan le slat agus beairt, faochagan bruich againn airson biadhadh agus bàirnich is giollacha-fionn a phronnamaid ann an sloc anns a’ chreig airson soll. Gheibheamaid cudaigean agus saoitheanan ma bha iad a’ gabhail. Agus corra uair smalag. Air an rathad chun na creige bhiomaid an dòchas nach tachradh duine rinn. Nan tachradh ’s dòcha gur e “droch còmhdhallaiche” bhiodh ann agus nach fhaigheadh tu ribeadh.

Bha aon bhodach faisg oirnn, Ruairidh Alasdair, aig an robh tàbh a ghlacadh mòran èisg a bharrachd air na ghlacamaid le aon dubhan. Aig amannan ghlacadh e èisg nach robh e ’g iarraidh, mar carrain-creige is carbhanaich. Ma bha saoidheanan no smalagan ann bhiodh e riaraichte. Nam biodh iad gann chanadh e: “Bu mhath a’ chudaig far nach faight’ an saoidhean.”

Aon fheasgar cha robh air a’ chreig ach an dithis againn – seann mhaor eòlach agus glas-ghiullan ’s e fàs. Ach eòlach ’s gu robh e, chuir e a chuideam air an tàbh agus chaidh e fhèin an comhair a chinn dhan mhuir às a dhèidh nuair a thàinig rùid air a’ chreig. Mar bu dual, cha robh snàmh aigesan a bharrachd, ach shìn mi an t-slat thuige agus dhragh mi air ais e chun na creige, esan bog fliuch is air a lathadh leis an fhuachd agus an dithis againn air chrith leis an eagal. Nuair a chaidh mi dhachaigh, gun fiù ’s cudaig anns a’ chuinneig, dh’innis mi dha mo phàrantan mar a thachair. “An do choinnich duine riut air do rathad chun na creige?”


[TD 119]

dh’fhaighneachd m’ athair. “Thachair Ceit Alasdair, piuthar Ruairidh, rium,” fhreagair mi. “Ma thà,” arsa m’ athair, “tha sinn fortanach nach e naidheachd nas miosa tha agad.” Bha feadhainn a thilleadh dhachaigh nan tachradh boireannach riutha ’s iad air an rathad gu creag-iasgaich, m’ athair air fear dhiubh.

Mar chloinn chan e droch còmdhallaichean a bu mhotha bha cur eagail oirnn ach na biastan ’s na baobhan a bhithte maoidheadh oirnn nuair a bhiodh mì-mhodh is luathaireachd fa-near dhuinn: Cailleach Sgroigein, Bodach Sgeir Ròis (an sgeir a-muigh sa chuan far an robh a’ mhòine a’ fas, ma b’ fhìor), Tarbh an Leòid, agus An Còmh-thràth, fuamhair fiadhaich a bheireadh glamhadh thugad a bha cus na bu chunnartaiche na beul na h-oidhche. Bha Màrtainn nan Corc air a bhagairt oirnn cuideachd. B’ esan am fear a ghearradh na casan dhinn mura glanamaid iad mus rachamaid dhan leabaidh. Mar nach robh an euchd sin fhèin goirisneachail gu leòr chuireadh e salann air na creuchdan. Cha robh càirdeas sam bith aige ri mo sheann ghoistidh Martainn Ach’ a’ Choirc’. Tillidh mi thuigesan mus bi mo sgeul seachad, air eagal ’s gun ainmich e mi air “Ceud Bliadhna”. Chan eil mi dol air ais buileach cho fada sin, ach ann an seanchas a-mhàin.

Bha cuis-eagail eile ann a chuireadh oillt air sean is òg. B’ esan Niall Sgrob. Bha cuid a’ creidsinn gun tigeadh na mairbh air ais air feadh na h-oidhche agus gun toireadh iad cuideigin leotha air astar. Ach thilleadh iad leis ro mhadainn. ’S e “an sluagh” a chanadh iad ri na mairbh agus “togail air an t-sluagh” ri bhith toirt neach air falbh ann am marbhan na h-oidhche. Bhiodh an sluagh a’ siubhal le Niall Sgrob air an ceann. Cha b’ ann a-mhàin air Ghàidhealtachd a bha daoine


[TD 120]

creidsinn ann an togail air an t-sluagh ach air feadh na Roinn Eòrpa. Nuair a choimhead mi suas Niall Sgrob ann an Google cha robh ann ach aon iomradh air – <eng>une personne vivante guide le macabre cortège, on Pappelle<gai> Niall Sgrob – ann an leabhar Frangach leis an sgoilear iomraiteach Spàinneach Carmelo Lison-Tolesano. Chan eil an t-astar fada eadar Gollair is Galicia, gu h-àraidh ma thèid do thogail air an t-sluagh.

Bha an taigh againne air fear de thaighean-cèilidh na sgìre. ’S gann oidhche nach biodh daoine a’ tadhal agus a’ còmhradh mu iomadh cuspair: seann sgeulachdan, bàrdachd, sloinneadh, cò bha suirighe air cò, cò bha trom, cò bhuannaich an t-sabaid aig taigh-seinnse Westford oidhche Shathairne, cò bha air an daoraich aig a’ bhanais, cò na ministearan a bha tighinn chun a’ chomanachaidh.

Ged a bha seòmar cofhurtail le langasaid agus cathraichean socair ann an ceann eile an taighe b’ ann sa chidsean a bhiomaid a’ suidhe, air beinge agus sèithrichean cruaidhe. Riaraicheadh mo mhathair an tì, le briosgaidean is bonnaich le ìm is silidh is càise. Nam bithinn-sa stòlta gheibhinn glainne Cremola Foam, rud a dh’fhalbh air slighe nan cèilidhean ’s nan lampaichean siobhaig. Aig àm na Bliadhn’ Ùire no an dèidh fèill a’ chruidh aig Clachan na Lùib gheibheadh a h-uile duine drama. Agus dh’fhàsadh an seanchas na bu phailte agus na bu ròlaistiche. An dèidh a bhith ’g èisteachd mu thaibhsean, bòcain, buidsichean, manaidhean agus an dreag a bhiodh a’ giùlan droch naidheachd tron an iarmailt, rachainn-sa dhan leabaidh shuas an staidhre ’s chuirinn a’ phlaide a dh’fhigh mo mhàthair air a’ bheairt mu mo cheann gus am fuadaicheadh an cadal an t-eagal. Cha toireadh sin fada. Gach


[TD 121]

oidhche bha crònan is ceòl na mara no osna na gaoithe ga mo thàladh gu suain.

Na mo shuidhe an seo ann an uaigneas air beulaibh a’ choimpiutair a tha toirt na cruinne na mo shealladh, agus Google World a’ sealltainn dhomh an t-seann taighe ann an Gollair, b’ fheàrr leam gu robh mi air ais ann ag èisteachd ri na bodaich ’s na cailleachan a’ seanchas fo sholas mùgach na tilidh, braidseal air an teine, ceò an tombaca ’s nan toitean na mo shùilean, blas nam briosgaid ris an canadh mo sheanmhair “truinnsear naps” na mo bheul, agus seanchas siùbhlach susbainteach nan cèilichean na mo chluasan.

Chan ann na mo shùilean ach ann an cuinnleanan na cuimhne a tha fàileadh an tombaca an-diugh. Bha annas agam dha na pìoban a bh’ aig na bodaich, pìoban creadha aig an fheadhainn nach robh smocadh mòran agus pìoban òmair aig an fheadhainn le corragan a cheart cho dubh ris an tombaca fhèin. Bliadhnaichean an dèidh sin chunna mi pìob-thombaca a bha na b’ annasaiche buileach: ìne mhòr giomaich. B’ ann aig cailleach an Uibhist a Deas a bha i. An dèidh ceò a ghabhail thionndaidheadh i faircill a’ choire timcheall agus sin far an biodh “a’ phìob” a’ gabhail tàmh gus an lìonadh i a-rithist i.

’S e deas-ghnàth a bh’ ann an lìonadh is lasadh na pìoba: a’ pronnadh an tombaca – am Bogey Roll ’s am Black Twist – ann am bois aon làimh le òrdag mhòr na làimhe eile agus an uair sin ga bhruthadh gu cùramach a-steach dhan a’ phìob. An dèidh a bhith deoghal na pìoba son greis thilgeadh iad smugaid le cuimse gun fhàillingeadh agus bhiodh i bragadaich air grèata an stòbh. Nuair a bhios mi ’g innse dha mo bhean gur e Modern Mistress a bha cumail biadh is blàths rium chan


[TD 122]

eil mi smaoineachadh gu bheil i creidsinn gur ann air stòbh a tha mi a’ bruidhinn.

Corra uair bhiodh tombaca cagnaidh agus snaoisean aig cuideigin. Chaidh snaoisean a thairgse dhomh aon turas agus bha mi snòtraich ’s a’ sreathartaich fad na h-oidhche. Cha leigeadh an t-eagal leam fheuchainn gu bràth tuilleadh.

Chan eil anns an t-seann taigh-chèilidh an-diugh ach aisling. Chuir na h-innleachdan ùra às dhan chonaltradh a bha toirt beatha agus brìgh dhan an nàbachd. Tha mi taingeil nach ann ri na goireasan sin – rèidio, telebhisean, agus an t-eadar-lìon – a bha mi ’n urra son a bhith ’g ionnsachadh thòimhseachain mar: Chan e do cheann e no do chas, chan e d’ aodach ’s chan e d’ fhalt, chan e ball e dha do chorp, ’s tha e ort ’s cha tomhais thu e. (Am freagairt: D’ ainm). Bò mhòr odhar air an tràigh, laogh na dèidh ’s i gun dàir. (Eathar agus geòla). Togaidh leanabh beag na dhòrn e, ’s cha thog dà dhuine dheug le ròp e. (Ugh circe). ’S àird’ i na taigh an rìgh, ’s mìn’ i na sìoda. (Ceò às an t-similear). Rud nach eil ’s nach robh ’s nach bì, sìn a-mach do làmh is chì. (Nach eil do mheòirean den aon fhaid). Bean an taighe ghliogain, bean an taighe ghlagain, bean an taighe nach ith biadh, ’s nach do rinn riamh altachadh. (Beairt-fhighe). Dè am pòsadh as fheàrr? (Bean dhall agus fear bodhar).

Agus amaladh-cainnte: “Trì uairean gun a dhol iomrall timcheall ceann Loch Trollamaraig (no iomlag meanbh-chuileig).” “Ite na circe brice ann an ciste mo sheanmhar.” “Cha robh laogh ruadh riamh luath, ’s cha robh laogh luath riamh reamhar.”. No an tè a bu duilighe dhòmhsa air fad: “Dà iolaire air iodhlann, iolair fhireann ’s iolair bhoireann.” Tha i cur ropladh air mo theanga fhathast.


[TD 123]

Bha rannan againn mar Dòmhnall Cuimeineach agus Alasdair Tàillear:

Dè th’ agad anns a’ phoit, arsa Dòmhnall Cuimeineach.
Pàirt de mharagan a’ mhoilt, ars Alasdair Tàillear.
Bidh iad math nuair bhios iad bruich, arsa Dòmhnall Cuimeineach.
Cha tèid gearradh dhiubh nad phluic, ars Alasdair Tàillear.

Agus sgeulachdan mar Biorachan Beag is Biorachan Mòr agus Ceigean is Cuaigean. Is dòcha nach robh iad cho tlachdmhor ri na prògraman gleansach a chì clann an-diugh air an telebhisean, ach cha robh iad cho coimheach agus cho staoin. Bha sinn fiù ’s a’ faighinn foghlam feise fada mus do nochd e ann an curraicealam na sgoile. An ùine eadar gineamhainn is asaid: trì mìosan cù, trì mìosan cat, naoi mìosan bean is bò, ’s bliadhna mhòr an t-each.

Tha ciall an fhacail cèilidh fhèin air atharrachadh tro na linntean. An-diugh thathar ga chleachdadh son cuirm air àrd-ùrlar no air telebhisean. Ach anns a’ chiad chruinneachadh a rinneadh riamh air seanfhacail Ghàidhlig agus a chaidh a chlò-bhualadh ann an 1785, tha ciall annasach aig an fhacal. ’S e Dòmhnall Mac an Tòisich, a bhuineadh do Bhlàr Athaill an Siorrachd Pheairt, a dheasaich an leabhar. Tha esan ag eadar-theangachadh cèilidh mar “gossip”. Mar eiseimpleir, tha e ’g ainmeachadh “earrag chèilidh” – sin buille no càineadh a gheibheadh tu nam biodh tu tadhal air cuideigin – agus tha e ’g ràdh gur e seo <eng>“gossiping stroke”.<gai> Tha leabhar Mhic an Tòisich agam. Mi fhèin ’s e fhèin an dà rud as aosta san taigh. Ach chan eil preasadh, rocan, cianalas no gòraiche na h-aoise air an leabhar.


[TD 124]

Chan e mhàin taighean-cèilidh is cleachdaidhean a tha air a dhol bàs. Tha briathrachas na Gàidhlig air fàs lapach cuideachd, a dh’aindeoin oidhirpean dìcheallach air a’ chànan a chumail air mhaireann. An-diugh tha daoine a’ dèanamh beòshlaint air eadar-theangachadh o Bheurla gu Gàidhlig. ’S math gu bheil an cothrom seo ann, ach tha dà thaobh air a’ mhaoil. Chan eil ann am mòran den Bheurla thathar ag eadartheangachadh ach stuth nach toir tlachd do dhuine ge brith dè a’ chànan anns a bheil e. Chan eil e mar iongnadh nach eil anns an eadar-theangachadh ach stuaipeileis. Ach chan eil math dhomh a bhith gearain; bidh mi fhèin ris cuideachd. Is dòcha nach bu chòir dhomh a bhith cleachdadh fhaclan mar stuaipeileis mus fàg na sgoilearan orm gur ann ri Gàidhlig na fearas-mhòra tha mi. Tha seanfhacal aig Mac an Tòisich a ghabhadh cleachdadh mu shliagairean a bhios a’ faighinn coire do dhaoine eile: Dè dh’iarradh tu air bò ach gròsad? Tha cànran is casaid nas fhasa na còrdadh. Ach fagaidh mi an cuspair sin gu latha eile.

As t-samhradh bhiodh na cèilidhean-taighe againn na b’ fhaide, nuair a thigeadh càirdean dhachaigh air làithean-saora, cuid air astar ach cuid eile nach robh fuireach fada bhuainn. Thigeadh mo sheanair às na Hogha-bheag. B’ esan Aonghas mac Dhòmhnaill ’ic Aonghais ’ic Dhòmhnaill ’ic Iain Tàilleir ’ic Iain Ruaidh. Bha e de Chlann IllFhinnein na Hearadh ach b’ ann an Leòdhas a bha iad mus do rinn iad an imrich thar na crìche mun tuirt Iain Crichton Mac a’ Ghobhainn “bristidh àbhachd sìos a h-uile crìoch ach an tè eadar Leòdhas agus na Hearadh.” Bha mo shinn-sinn-seanair, Aonghas Dhòmhnaill ’ic Iain Tàilleir, pòsta aig Raonaid Nic Amhlaigh à Ùige Leòdhais. Mar sin tha fuil Eilean an


[TD 125]

Fhraoich na mo chuislean, ged nach aidich mi e ach ann an cagar ri duine sam bith ach Leòdhasach. Seadh cove, ’s dòcha gu bheil sinn càirdeach.

Ged nach bu sgoilear mo sheanair ’s ann bhuaithe dh’ionnsaich mi a’ chiad fhaclan Laidinn a chunna mi riamh – Civis Romanus Sum, na briathran aig an Abstol Pòl nuair a bha na saighdearan Ròmanach a’ bagairt a sgiùrsadh. Ged a bha mo sheanair na èildear san eaglais cha robh cronachadh is cràbhadh cumhang is cùl-chàineadh na nàdar. Bha e geanail na dhòigh ’s na sheanchas. Bha e gabhail ealla rium aon latha ’s mi coiseachd dhachaigh às a’ bhùthaidh còmhla ri cailleach a bha fuireach faisg oirnn. Nuair a ràinig mi an taigh dh’fhaighneachd e an do lùb mi leatha. Cha robh fios agam dè bha e ciallachadh ach fhreagair mi nach do lùb. “Tha mi toilichte sin a chluinntinn,” ars esan. Agus rinn e lachan gàire. Bha amharas agam gur ann a’ tarraing mo choise a bha e, ach bha bliadhnaichean mus do thuig mi gu robh lùbadh a’ ciallachadh rudeigin eile seach lùb anns an rathad no lùbadh do ghlùine. Na bodraig coimhead air a shon ann an Dwelly. Chan eil e ann idir.

Turas eile chaidh mi fhèin ’s mo mhàthair dha na Hoghabheag agus thug mo sheanair, a bha nise na sheann-aois, a-mach air Loch Amhlasairigh anns a’ gheòla mi. Shìn e fear de na ràimh dhomh agus thuirt e: “Faiceam cò b’ fheàrr a thog mac, mo mhàthair-sa no do mhàthair fhèin.” Ged a rinn mi mo dhìcheall bha a’ gheòla dol mun cuairt ann an cearcaill. Bha e sean ach bha e calma. Agus bha e fhathast aoigheil, ged a bha e air buillean cruaidhe fhulang. Chaidh a mhac a bhàthadh anns an loch seo agus fhuaireas a’ chorp shìos bhon taigh air latha bliadhn’ ùire. Bha mo mhàthair aig a’ bheairt


[TD 126]

a’ cur crìoch air clò nuair a fhuair sinn an naidheachd. Latha fuar reòdhta a bh’ ann agus chunnaic sinn cuideigin le còta dubh air a’ coiseachd air a shocair a-nuas an ùtraid chun an taighe. Nuair a thàinig e na b’ fhaisge dh’aithnich sinn gur e Dòmhnall Iain Dhòmhnaill, an duine sìobhalta suairce aig a robh oifis a’ phuist an Taigh a’ Gheàrraidh, a bh’ ann. Bha e follaiseach gur e droch naidheachd a bh’ aige. Shìn e teileagram dham athair. Nuair a dh’fhosgail e i thionndaidh e ri mo mhàthair agus thuirt e: “Chan urrainn dhuinn seo a chleith ort.” Thà, agus bithidh, na briathran agus an suidheachadh sin a’ tilleadh thugam tric. Ach, mus tig an leann-dubh orm, tillidh mi gu cuspair nas sona.

Bhiodh Seonaidh Ghilleasbaig air làithean-saora ann an taigh ar nàbaidh agus bhiodh e tadhal air m’ athair le drama. Aon oidhche bha e air chèilidh oirnn agus thug e ’n aire gu robh mi sgrìobhadh le peann is dubh agus gu robh mi coimhead caran iomagaineach. Bha mi air mearachd a dhèanamh agus cha b’ urrainn dhomh a cheartachadh gun meabain a dhèanamh dhan a’ phàipear. Gheibhinn mo dhonas on a’ mhaighstir-sgoile. Thug Seonaidh sgian às a phòcaid agus sgrìob e a’ mhearachd às leatha gun am pàipear a mhilleadh. Bha mise air mo thobhtacha mòra nach rachadh mo pheanasachadh. Agus thuig mi cuideachd carson a bha am fear seo air àrd-inbhe a ruighinn mar phoileasman ann an Glaschu. Mar a chanadh iad an Uibhist, bha e cho seòlta ri Ìomhar.

B’ e mac bràthar do MhacCodrum am bàrd a bh’ ann an Ìomhar. A rèir beul-aithris, bha e air fhàgail air gu robh e cho leisg ’s nach dèanadh e mac a’ chuirein gun chuideachadh o na sìthichean. Tha a ghleustachd air ainmeachadh ann an òran a rinn bàrd Uibhisteach eile, Dòmhnall Bàn na Camairt:


[TD 127]

Tha thu nis air fas gòrach
Nuair bu chòir dhut bhith crìonna,
Toirt do chodach do Dhòmhnall,
’S e cheart cho seòlta ri Ìomhar.

Dh’ainmich mi cheana san dol-seachad na h-amannan àraidh den bhliadhna air am biomaid a’ cur fàilte: Nollaig; A’ Challainn; Oidhche Shamhna.

Aig àm na Nollaige thigeadh parsailean o na càirdean air tìr-mòr le rudan nach fhaigheamaid nar beatha làitheil. Aon turas chuir piuthar mo mhàthar ann an Glaschu thugam measan nach robh mi air fhaicinn riamh roimhe: banàna. Bha iad bog agus cho dubh ris an t-sùith mun do ràinig iad sinn. Ach bha iad milis. Dh’fhòghnadh sin dhòmhsa. Bha mi corra bhliadhna den bheachd gur ann dubh a bu chòir banàna a bhith; nam b’ ann buidhe bha e cha bhiodh e abaich.

’S e Oidhche nan Callaigean a chanamaide ri Oidhche Challainn, an dara latha deug den Fhaoilleach, no an t-seann Bhliadhn’ Ùr. Bha cuid a’ cumail na tè ùir an toiseach agus an uair sin na seann tè. Leisgeul math son a bhith air an ran-dan fad chola-deug. Oidhche nan Callaigean bhiomaid a’ dol timcheall nan taighean a’ gabhail dhuan ’s a’ faighinn thiodhlacan.

Thàinig mise nochd an taobh seo
A dh’ùrachadh dhuibh na Callainn.
Cha ruig mi leas a bhith ga innseadh,
Bha i ann o linn mo sheanar.
Thèid mi deiseal air an fhàrdraich
’S teàrnaidh mi aig an doras,
Craiceann Callainn na mo phòcaid,


[TD 128]

Is math an ceò thig às an fhear ud;
Gheibh fear an taighe na dhòrn e
’S cuiridh e shròn anns an teallaich,
Chan eil aon a gheibh dheth àileadh
Nach bi gu bràth slàn fallain.
Thèid e deiseal air na pàistean
Seachd àraidh air bean an taighe;
Bean an taighe ’s i ’s fhiach e,
Làmh a’ riarachadh nam bannag,
Làmh a bheireadh càise ’s ìm dhuinn,
Làmh gun spìocaireachd gun ghainne.
On tha tart air tighinn dhan dùthaich
Cha bhi dùil againn ri annas,
Ach beagan de thoradh an t-samhraidh,
Tha sinn an geall air leis an aran.

Bha duan eile againn agus tha e iongantach gu faigheamaid dad idir nuair a ghabhamaid e. An-diugh cha bhiodh e poilitigeach-ceart, mar a chanas iad san nua-Ghàidhlig.

Thàinig mise ’n seo air Challaig,
Gille beag nan casan rùisgte;
An neach nach dùirig dhòmhsa bannag,
Spìonaidh an fheannag an t-sùil às.

Nuair a gheibheamaid ar tiodhlac seo an taing a bheireamaid:

Beannaich an taigh seo ’s na bheil ann,
Eadar fhear is bhean is chlann;
Pailteas bidhe ’s pailteas aodaich,
Slàinte dhaoine gu robh ann.


[TD 129]

Ged a bha e air ainmeachadh anns an duan cha robh Craiceann Callainn nar pòcaid. Seo an caisean-uchd, pìos craicinn à sprogan caorach air a thiormachadh ’s air a dhathadh. Bhiodh ar sinnsrean ga chleachdadh mar sheun a chuireadh fuadach air spioradan ana-cneasta. Bha an cleachdadh seo am measg nan iomadh cleachdadh a bha air a dhol à bith. Ach, mar shamhla nas miosa na sin air mar a bha saoghal is cànan nan Gàidheal ag atharrachadh, bha duan loireach Beurla air tòiseachadh a’ gabhail àite nan seann duan a dh’ainmich mi. Tha e ga mo ghonadh gum biomaid cuideachd ag radh <eng>“Hogmanay, Hogmanay, give us a penny and let us away.”<gai> Chan eil a’ chainnt no an smuain Gàidhealach.

Ged a bha cuid de na duain rin cluinntinn air feadh na Gàidhealtachd bha cuid eile a bhuineadh do dh’Uibhist a-mhàin. Tha mi fada an comain Mairead NicAmhlaigh (Mairead Westford, mar a b’ fheàrr a b’ aithne dhòmhsa i) agus Oighrig NicFhraing airson fear dhiubh sin a thoirt gu m’ aire. Chaidh Duan an Dotair a dhèanamh dhan Dotair Murchadh MacCoinnich (1858-1936) aig an robh tacan Scolpaig agus Bhaile Lòin. Tha e coltach gun tug e leth-chrùn, sìneadh nach bu bheag aig an àm, dhan chiad fhear a ghabh an duan dha.

’Illean ’s ann againn tha ’m fortan,
Thèid sinn a-nochd air Challaig,
Thèid sinn far a bheil an dotair,
Tàirnidh e botal is glainne;
Cha b’ i siud a’ ghlainne spìocach,
Cha tèid a lìonadh ach ainneamh,


[TD 130]

Chan fhaicear gu bràth i tràghadh,
’S bidh i daonnan a’ cur thairis;
Glumag mhòr an dèidh a tràghadh,
Cha mhòr nach geàrr i dhinn an anail.
Ro-mhath teth i, ro-mhath fuar i,
Ann an cuaich is ann an glainne;
’S toigh le ìslean,’s toigh le uaislean,
’S iomadh buaidh a tha ga leantainn.
Gur e ’n dotair a tha stràiceil,
Chan fhaicear àicheadh a chuid sgalag:
Dòmhnall mac Uilleam ’s Dòmhnall mac Ruairidh,
Uilleam Ruadh is Teàrlach Anna,
’S Aonghas mac Ruairidh an cìobair,
Aoibhneas nìghneagan an fhearainn;
Gura spèisealta le chù e
Mach air ùrlar Gleann nam Feannag.

Mar dhotair agus mar fhear-fearainn bha àrd-inbhe aig an Dotair MacCoinnich. ’S ann aige cuideachd a bha a’ chiad chàr an Uibhist a Tuath. Bha Scolpaig agus Baile Lòin aige air mhàl an toiseach ach an dèidh dha an dà thac a cheannach thug e iad dha bhràthair Eachann Ùisdean, am Bàillidh MacCoinnich. Bhiodh esan a’ bàrdachd agus a’ sgrìobhadh leabhraichean mu dheidhinn sloinntearachd.

Air Oidhche Shamhna bhiomaid a’ siubhal nan taighean le aodannain a bhiomaid fhèin a’ dèanamh agus le broineagan aodaich à cùl na clòsaid. Bha an oidhche seo mar leisgeul air rudan aimlisgeach a dhèanamh nach fuilingeadh a’ choimhearsnachd aig àm sam bith eile. Ma bha iomaire thuineap aig duine dh’fhaodadh e bhith cinnteach gu rachadh


[TD 131]

cuid dhiubh a ghoid. Ma bha taigh-tughaidh air fhàgail rachadh sgrath a chur air mullach an t-similear agus bhiodh daoine a-staigh gun smiach aca leis an deathaich.

Bha aon bhodach faisg oirnn agus thug na balaich, le cuideachadh o fheadhainn a bu shine, a’ chairt aige às a chèile agus thog iad i a-rithist am broinn an t-sabhail aige. Cha robh fios aige ciamar a gheibheadh e a-mach i. Thug e grunnan sheachdainean mus do thuig e ciamar a chaidh aca air seo a dhèanamh agus gu feumadh e a’ chairt a thoirt às a chèile ’s a togail às ùr. Ach thug na blaigeardan a rinn an cuilbheart cuideachadh dha.

Thug na Gàidheil cleachdaidhean na Callainne ’s na Samhna dha gach ceàrnaidh den t-saoghal ’s an do thuinich iad. Bha bodach ann an Ceap Breatann ag innse dhomh gum biodh cèilidhean mòra aca air oidhche Shamhna nuair a bha e òg. Nuair a dh’fhaighneachd mi dha am biodh iad a’ gabhail drama aig na cèilidhean thuirt e: “Cha deach boinne riamh air mo ghob.” Fhad ’s a bha mi beachdachadh nach cuala mi riamh an t-abartas grinn sin thuirt e: “Ò, charaide, nach mi tha breugach.”

Bha obair agus cuir-seachad eile againn air nach eil sgeul an-diugh ach air àrd-ùrlair no air clàir. Nuair a bheireadh mo mhàthair clò às a’ bheairt chruinnicheadh boireannaich a’ bhaile chun an luaidh. Agus abair òrain is fealla-dhà, agus beagan fothaill cuideachd, ged as dòcha gu rachadh an còmhlan às àicheadh na h-aithlis sin. Bhiodh na fir a’ dol air falach air eagal ’s gu rachadh an ainmeachadh ann an òran far am biodh na boireannaich, mas fhìor, a’ taghadh no a’ diùltadh bràmair no companach. Bha e furasta rann mar “Cha ghabh mi fhèin an tuathanach, bidh ruaig


[TD 132]

airson a’ mhàil air” a thionndadh gu “Cha ghabh mi Mac a’ Phearsain, am peasan luideach grànda.”

Aig an àm cha robh mi mothachail air luach an dualchais a bha timcheall orm agus tha aithreachas orm nach do chuir mi barrachd suim ann. Gòraiche na h-òige an-dè; gòraiche na h-aoise an-diugh. Gu mì-fhortanach bha mi fhèin ’s mo cho-aoisean a’ cur barrachd luach air Desperate Dan na bha sinn a’ cur air Alasdair Mòr an t-Sruthain.

Nuair a thòisich mi mothachadh gu robh mi na bu lugha na mo cho-aoisean leugh mi mu fhear a dhèanadh furtachd orm agus a dhèanadh cho treun mi ri Alasdair Mòr agus Dan. Ach chan eil mi cinnteach an e nàire no eagal no cion airgead-pòcaid a bu choireach nach do chuir mi dh’iarraidh cobhair air Charles Atlas. Co-dhiù, cleas na caora Hiortach, cuiridh mi a’ choire air blàthachadh na cruinne nach do dh’fhàs mi na bu mhotha. Ach ’s dòcha gura ann a bu chòir dhomh bhith taingeil. Thuirt fear rium turas gu faodainn fhèin ’s e fhèin a bhith toilichte nach robh sinn mòr. “Mar is motha duine ’s ann is làine tha e den rud nach can mi,” thuirt e.

Feumaidh gun do dh’fhàs muinntir Ghollair stòlta agus lapach an taca ris an fheadhainn a thug droinneadh air a chèile aig banais anns a’ bhaile o chionn dà cheud bliadhna. Chaidh fir de dhà threubh nan Dòmhnallach, Sìol Ghoiridh agus Sìol Mhurchaidh, an ugannan a chèile agus chaidh an fheadhainn a chaill an t-sabaid a thilgeil anns a’ bhogaich ris an canamaid an Lòn Mòr. Chòrd an labanachadh a fhuair iad ris a’ bhana-bhàrd Raghnaid nighean ’ic Nèill. B’ ann aig Aonghas Iain Iain ’ic Eòghainn à Cnoc a Lìn agus Astràilia, agus de Shìol Mhurchaidh, a chuala mi an t-òran.


[TD 133]

Rug Iain Bàn air an diùbhaidh
Dòmhnall spad-chluasach cabach,
Mar fhàd mòna ga thilgeadh
Aig fear calm’ air a’ bharr-fhàd;
Ann an glacaibh mo bhràthar
Cha b’ fheàrr na cearc spìont’ e;
’S Aodh am pliutaire spàgach
Chaidh a bhogadh gu achlais.
B’ e Niall rògach an treas fear
Rug Iain Bàn air mu ’mhàsaibh
’S air cùl amhaich an trustair,
’S thilg e thairis air spàrr e.
“Am foghainn siud leat an-dràsta
No ’n cuir mi glùin air do mhaothan?”
Thuirt an ròg-shuileach dùbailt:
“Fòghnaidh leamsa na dh’fhòghnas.”

Ged a bha buaidh aig seann seanchas, òrain, eachdraidh is sloinneadh orm bha mo cheann agus am beagan eanchainn a bha na bhroinn fodha tric anns na “comics” – Dandy, Beano, Rover, Hotspur, Adventure, na Broons, Oor Wullie, Lord Snooty, Snitch and Snatch, Freddy the Fearless Fly. Tha mi creidsinn gun do dh’ionnsaich mi barrachd Beurla bhuapa na dh’ionnsaich mi anns an sgoil ged is e Beurla a bhathar a’ sparradh oirnn. B’ ann aig an taigh, on a’ Bhìoball aig gabhail nan Leabhraichean gach oidhche, a dh’ionnsaich mi Gàidhlig a leughadh, seach anns a’ bhun-sgoil far nach robh Gàidhlig a’ faighinn cothrom na còrach. Bha cuid de na tidsearan rin coireachadh son seo, ach bha an siostam foghlaim a dh’feumadh iad a leantainn a’ cur spearrach


[TD 134]

orra fiù ’s ged a bhiodh iad deònach barrachd Gàidhlig a chleachdadh ann an seòmar na sgoile.

Bha corra leabhar Gàidhlig againn anns an taigh, mar Leabhar nan Cnoc, Turas a’ Chrìosdaidh agus Clàrsach an Doire, ach le gainnead stuth leughaidh ann an cànan na dachaigh ’s e pàipearan an Òbain is Steòrnabhaigh, am People’s Journal agus am People’s Friend a bhiodh mo phàrantan a’ leughadh. Agus cha bhiomaid idir beò gun na catalogan: J.D. Williams; Oxendale; Pryce Jones; agus, nuair a dh’fhàs mo mhàthair tiugh, Outsize House. Bhithinn fhèin a’ toirt sùil air m’ fhiaradh air na boireannaich bhrèagha ann an trusgain rìomhach agus piollagan eile nach ainmich mi. Comharra gu robh aois nan deugan a’ teannadh dlùth.

Bha an àrd-sgoil air fàire. Dorsan agus uinneagan ùra farsaing a’ fosgladh, ged nach robh iad cho straointe fosgailte ’s a dh’fhaodadh iad a bhith. Bha mi air a bhith ann an dà sgoil gu ruige seo, agus bha a dhà eile romham.


[TD 135]

5

Foghlam, Foghlam, Foghlam

Foghlam gu falbh

Bha mi air bhioran gus faighinn do sgoil Phaibil, no sgoil Cheann a’ Bhàigh mar a b’ fheàrr a b’ aithne dhuinn i. Cha chreid mi gur e foghlam an tàladh a bu treasa, ach am baidhseagail ùr a bha tighinn na chois. Ach bha mi fo imcheist cuideachd. Bha gille a bha na bu shine na an còrr againn air gluasad à sgoil Cheann a’ Bhaigh gu sgoil Thaigh a’ Gheàrraidh a’ bhliadhna roimhe sin. Chaidh innse dhuinn gun tug a phàrantan a-mach à sgoil Cheann a’ Bhàigh e a chionn ’s gun do thilg am maighistir-sgoile, aon latha ’s an dearg chaothach air, sgian fhosgailte agus gun deach an lann aice tro bhaga-sgoile a’ bhalaich.

Bha sgoil Cheann a’ Bhàigh ceithir mìle air falbh, a dhà fhaid ris an astar dhan a’ bhun-sgoil. O nach robh còmhdhail eile ri fhaighinn aig an àm ’s e baidhseagail a bu ghoireasaiche


[TD 136]

na na casan. Inntinneach ’s gu robh an t-slighe tro Dhruim Thoradh ’s an Druim Dubh cha robh e idir tlachdmhor nuair a bha thu cothachadh an aghaidh gaoth is uisge. Air an rathad dhachaigh bha agad ri Tobhtaga Mìn a dhìreadh, leathad cho fada ’s cho cas ’s a th’ ann an Uibhist. Bhiomaid a’ farpais ach cò ruigeadh am mullach an toiseach, a’ sèiteinich ’s ag aonaich mar gum biodh tu air beinn Èubhal a dhìreadh ann an cabhaig.

Bha farmad againn ris an fheadhainn a bha tighinn à sgìre Sholais dhan sgoil. Bha iadsan ann an càr agus ruigeadh iad an sgoil ’s an dachaigh gu seasgair nuair a bhiomaide air ar labanachadh, a dh’aindeoin trobhtag is sou’wester. Ach mu dheireadh thall fhuair Comataidh Foghlaim Siorrachd Inbhir Nis boillsgeadh gliocais – subhailc ris nach robh iad uabhasach cleachdte – agus thòisich busaichean Mhic a’ Bhriuthainn a’ toirt clann o air feadh an eilein gu ruige sgoil Cheann a’ Bhàigh.

Cha robh càraichean ro phailt aig an àm. Nuair a thàinig a’ chiad fhear a Hoghagearraidh rinn sinn gàirdeachas ris. Chan e mhàin gu robh an càr feumail; bha an teaghlach aig an robh e gasta. Ach bha an càr a’ fàs sean. Dh’fhaighneachd cuideigin do bhodach eirmseach anns a’ bhaile saoil an robh PSV aig càr Nèill Dhòmhnaill. Cu dearbha tha, ars esan, Put Seo a Bhalaich. Nach bochd nach robh an litir V ann an Gàidhlig. Dè mu dheidhinn, a mhuinntir GOC? ’S dòcha gu bheil i againn co-dhiù ri linn teacsadh: Veil u dol gan vu a Vari? Mura veil heid mi ann nuair a ghavas mi mo viadh. Veir mi ugad da vocsa vrioscaidean. Tha seo a’ caomhnadh dusan litir dhut. Saoil nach eil làn àm cur às do ‘aspiration’ na mallachd co-dhiù? Seo an 21mh linn, daingeat.


[TD 137]

Ach air ais gu linn a dh’fhalbh. Bha fear eile air an rathad agus stad an dràibhear a dh’fhaighneachd an robh e ’g iarraidh còmhdhail. Chan eil, fhreagair mo liagh, tha cabhag orm. Thàinig am freagairt leamh seo o Dhòmhnall Baoid, am Baoideach, Baoideach Cheann a’ Bhàigh, am maighistir-sgoile a chuir barrachd foghlaim na mo chlaigeann na rinn duine sam bith eile, ach a chuir eagal mo bheatha orm aig amannan.

Bha diofar mòr eadar an sgoil ùr agus a’ bhun-sgoil a dh’fhàg mi: clàr-ama le caochladh chuspairean, gluasad o rùm gu rùm agus o thidsear gu tidsear, agus feadhainn air a’ chlas air nach robh mi eòlach roimhe seo. Bha cuid de na cuspairean ùr agus annasach: Saidheans, Algebra, Geometry, Laideann.

Bha an latha gun tighinn anns am biodh ceannard sgoile ann an oifis a’ sgrìobhadh aithisgean. Bha am Baoideach a’ teagaisg fad an latha agus a’ dèanamh na h-obair-rianachd aig an taigh air an oidhche. ’S dòcha gur e sin a dh’fhàg cho sradagach e. Nuair a bhiodh corraich air cha robh cinnt dè dhèanadh no chanadh e. Chan fhaca mi riamh e a’ tilgeil sgian ach ’s tric a thilg e dustair no leabhar no ge brith dè thachair a bhith na làimh aig an àm. Aon latha thug fear de na balaich am freagairt ceàrr dha agus sgath am Baoideach an taobh a chinn e le peansail. Spùt steall fala às a chluais agus sìos air guallainn na seacaid aige. Cha d’ fhuair e leisgeil no truas no cobhair ach “Thalla ’s glan thu fhèin”.

Nan tachradh a leithid seo an-diugh bhiodh an ceòl air feadh na fìdhle. Dhiùltadh na pàrantan an clann a chur dhan sgoil. Thionndaidheadh a’ chlann air an tidsear. Bhiodh am poileasman aig an doras. Agus rachadh an ciontach a chìpeachadh. Ach bha am Baoideach a’ faighinn mathanas.


[TD 138]

Dà adhbhar: bhuineadh e dhan eilean, agus bha e sònraichte math air teagaisg. Rè nam bliadhnachan a bha mise a’ faighinn agus a’ teagaisg foghlaim chan fhaca mi a shamhail. Cha robh e mar iongnadh gun deach mòran de sgoilearan Cheann a’ Bhàigh air adhart gu àrd-ìre ann am foghlam agus ann an dreuchdan.

Cha b’ e am Baoideach na aonar a dh’adhbhraich seo ach chuir e a sheula sònraichte fhèin air an t-soirbheachadh. Ged a bha e na sgoilear barraichte bha e caochlaideach na ghean ’s na ghiùlan. Frionasach aon mhionaid, ceanalta is ciùin an ath thè. A’ moladh aig amannan agus a’ magadh ’s a’ màbadh aig amannan eile. A’ sgalartaich nuair a bhiodh fearg air ach a’ bruidhinn gu socair sìobhalta nuair nach biodh. Lasair na shùilean nuair a bhiodh e leughadh Òran nam Fineachan Gàidhealach agus deòir annta a’ leughadh mu bhàs Sir Thomas More no <eng>“Chatterton the marvellous boy, the sleepless soul who perished in his prime.”<gai>

B’ e Beurla agus Laideann na prìomh chuspairean a bha e teagaisg. Agus bha sinn gan ionnsachadh aig ìre na b’ adhartaiche na ar co-aoisean ann an sgoiltean eile. A’ chiad bhliadhna bha mi ann an Àrd-sgoil Phort Rìgh, fhuair mi comharran àrda ann an Laideann a chionn’s nach robh mi ach a’ dol thairis air na bha mi air ionnsachadh an Ceann a’ Bhàigh a’ bhliadhna roimhe sin. Ann am Beurla dh’fhosgail e sraointe fosgailte na dorsan gu litreachas is bàrdachd Shakespeare, Sir Walter Scott, Robert Louis Stevenson, Milton, Wordsworth agus Burns. Cha robh e air a chuingealachadh le clèirich ann an oifisean an fhoghlaim ag innse dha dè bu chòir dha a theagaisg agus cuin is ciamar. Bha Curraicealaim son Sar-Mhaitheas aige fada mus do smaoinich cuideigin air an ainm luideach sin.


[TD 139]

Gach feasgar Dihaoine bhiodh e cur nan leasan foirmeil an dara taobh agus a’ leughadh bàrdachd Ghàidhlig à Sàr Obair nam Bàrd agus sgeulachdan Beurla à seann irisean mar Blackwood’s Magazine agus feadhainn ùra mar Reader’s Digest. Bha a chuimhne cho mionaideach ’s gun innseadh e dhut an dearbh dhuilleag air am faigheadh tu an sgeulachd.

Aig àm nan deuchainnean bhiodh e leughadh dhuinn cuid de na freagairtean a bha sinn air a thoirt dha na ceistean, gu h-àraidh ma bha iad ceàrr no èibhinn. Aon turas chaidh iarraidh oirnn an Gunpowder Plot a mhìneachadh. Sgrìobh fear de na balaich gu robh spreadhadh uabhasach ann agus gun do chuir e eagal mòr air na faoileagan ’s na farspagan. Nuair a bheireadh tu freagairt dha nach còrdadh ris gheibheadh tu do thiotal le ainmean matha Gàidhlig: grianaisg, òinseach, luidealach, goraisg, sìochaire, buamastair, bumalair. Glè thric bhiodh am facal ‘caca’ air a chur còmhla riutha son an t-achmhasan a dhèanamh na bu treasa.

Ged a bha pàirt den teagaisg agus de na cuspairean inntinneach bha cuid eile nach robh. Ann an Cruinn’-eòlas bha sinn a’ cluinntinn barrachd mu dhùthchannan coimheach na bha sinn mu ar stairsnich fhèin. Bha an aon rud fìor mu Eachdraidh. Na bha sinn ag ionnsachadh mu eachdraidh nan Gàidheal b’ ann aig an dachaigh no às na leabhraichean-sgoile Gàidhlig; cha b’ ann idir anns na clasaichean eachdraidh. Nuair a smaoinicheas mi gu robh sinn ag ionnsachadh <eng>Grant’s Synopsis of British History<gai> air ar teangaidh, coltach ri Leabhar Aithghearr nan Ceist, tha e cur gairbhsneachadh orm. Bha teagaisg eachdraidh ciorramach air feadh Alba. Bha e na bu mhiosa na sin; bha e maslach. Agus, mura bheil mi air mo mhealladh, cha tàinig piseach mòr fhathast air an t-suidheachadh sin.


[TD 140]

B’ e am Baoideach agus tidsear eile, Iain MacIllFhinnein à Scarp na Hearadh, a dhùisg m’ ùidh an toiseach ann an Gàidhlig mar chuspair agus mar cheann-uidhe. Ged a bha an Scarpach caran bragail agus magail, bha e math air teagaisg. Nuair a ghabh e ‘cheeky-face’ orm aon latha chan e dànadas a bha na mo ghruaidhean ach rudhadh. Thug mi mathanas dha. ’S dòcha gu robh e ceart. ’S beag a bha dhùil agam gum bithinn air ais anns an rùm aige grunnan bhliadhnaichean an dèidh sin, ach sin sgeul son latha eile.

Nuair a dh’fhàg MacIllFhinnein Uibhist bha e teagaisg ann am Ploc Loch Aillse. Sin far am faca mi e mu dheireadh. Bha mi air cuireadh fhaighinn gu fosgladh foirmeil àrd-sgoil ùr a’ Phluic agus, air mo rathad à Glaschu, stad mi anns a’ Ghearastan agus thug mi ’n aire gu robh mi air mo dheise fhàgail aig an taigh. Cha robh agam ach broineagan: geansaidh, briogais flanainn, lèine phurpaidh. Cha deargainn air a dhol am measg nan daoine spaideil aig an fhosgladh leotha.

Bha mi air thuar tilleadh a Ghlaschu nuair a bhuail e orm gur dòcha gu faighinn iasad deise on an Scarpach. Bha sinn mun aon mheudachd. ’S e bhuil a bh’ ann gun d’ fhuair mi an deise agus bha mi cofhurtail innte agus a’ smaoineachadh gur mi bha leòmach gus an do dhòirt cuideigin glainne leann orm anns an taigh-òsta an dèidh cuirm an fhosglaidh. Nuair a thill mi leatha an ath latha thuirt Iain: “’S fhada o nach robh an deise ud ormsa. Cha robh mi smaoineachadh gu faiceadh i solas an latha tuilleadh. B’ ann son aon adhbhar a ghlèidh mi i; ’s e deise an ‘demob’ agam a bh’ innte.” Thug mi taing dha agus thuirt mi: “Mura b’ e gur e ‘cheeky-face’ a th’ annam cha robh mi air a h-iarraidh ort.” Bha mi an dòchas nach fhairicheadh e àileadh an leanna bhon an t-seacaid.


[TD 141]

Bha tidsear eile às na Hearadh againn, Mairead Mhoireastan à Cùl na h-Àirde. A bharrachd air a bhith math air teagaisg bha tàlant aice nach fhaca mi riamh aig neach sam bith eile: dhèanadh i sgrìobhadh le a dà làimh agus bha i caingeis dè an làmh a chleachdadh i. Thòisicheadh i a’ sgrìobhadh air a’ bhòrd-dhubh le a làimh dheis agus an uair sin chuireadh i a’ chailc dhan chearraig. Ge brith dè an làmh a chleachdadh i bha an sgrìobhadh co-ionann.

Bha i rithist a’ teagaisg saidheans dhomh ann an Sgoil Phort Rìgh. An dèidh dhomh a dhol dhan oilthigh thachair mi rithe air madainn Sàbaid air Sràid a’ Phrionnsa an Dùn Èideann. Chaidh sinn a ghabhail cupa cofaidh – bha mi feumach air oir bha mi air cus de stuth na bu làidire òl anns a’ Woolpack an oidhche roimhe sin. Chaidh sinn an uair sin a ghabhail na grèine ’s a chòmhradh an gàrraidhean Sràid a’ Phrionnsa. Aig uair feasgar theab mo cheann sgàineadh nuair a thòisich na h-urchraichean à gunna-mòr a’ Chaisteil. Gheall Mairead chòir nach innseadh i do dhuine de na seann tidsearan agam gu robh ceann-daoraich orm.

B’ ann à Obar-Dheadhain a bha Miss Brown a bha teagaisg saidheans agus ealain dhuinn. Bha i math air teagaisg ach cha robh sinn a’ gabhail mòran suim dhith. Ghoid sinn an strap aice dà thuras agus gheàrr sinn na bhìdeagan beaga e. Ach fhuair i fear ùr agus rinn i cinnteach nach tachradh an aon rud dha: cheannaich i glas a chumadh tèarainte san drathair e. Bheachdaidh sinn air iuchair na glaise a ghoid ach cha leigeadh an t-eagal leinn. Nuair a phòs i chaidh i fhèin ’s an duine air seachdain nam pòg a dh’eilean Hèisgeir far nach robh duine fuireach aig an àm. Thàinig rotach sìde agus bha còrr is seachdain mus tàinig tìochladh oirre. Nuair a thàinig


[TD 142]

balbhadh air a’ ghaoith chaidh bàta à Griomasaigh gan iarraidh. Is mathaid gu robh na pògan pailt ach bha am biadh agus am foighidinn air fàs gann.

Nuair a dh’fhalbh Miss Brown thàinig Uilleam Herd à Baile Dhubhthaich na h-àite. Bodach Herd a bh’ againn air. Bha e fulang le ‘shell-shock’ agus bha e breòite agus critheanach. Tha nàire orm gu robh sinn a’ gabhail brath air a laigse agus a’ tarraing às gun lasachadh. Tha clann dualach a bhith an-iochdmhor ri daoine lagchuiseach. Bha fios aig a’ Bhaoideach gu robh sinn a’ dèanamh dì-meas is bigeireachd air Herd ach cha do chronaich e sinn. Bha e fhèin agus sinne ri ar coireachadh. ’S ann òirnne bha gròt a dhìth an tastain ’s cha b’ ann air Herd bochd.

Bha cuid de na tidsearan a’ frithealadh chaochladh sgoiltean agus cha robh iad againne ach latha no dhà gach seachdain. Bha Alice Dhòmhnallach a’ teagaisg còcaireachd is taigheadas dha na nigheanan. Bha Aonghas MacCoinnich, an saor a thog an taigh anns an robh mi a’ fuireach ann an Gollair, a’ teagaisg saoirsneachd dha na balaich. Bha ban-Dòmhnallach à Muile a’ tighinn a theagaisg seinn dhuinn. Chanamaid Cailleach Crotchet rithe air chùl a cinn. Bhiodh i ’g ionnsachadh phuirt-a-beul dhuinn:

Am fac’ thu na fèidh gu lèir a Bhoireagain,
Am fac’ thu na fèidh a Thèarlaich,
Am fac’ thu na fèidh gu lèir a Bhoireagain
Suas gu mullach Cnoc Mhàrtainn?

Tha eagal orm nach robh sinn air duais fhaighinn aig a’ Mhòd ach rinn sinn feum eile den phort. Bhiomaid a’ sireadh leisgeul son far-ainm a thoirt air ar caraidean


[TD 143]

a bharrachd air na tidsearan. Fhuair fear de na balaich an t-ainm Boireagan.

Port eile bhiomaid a’ seinn ’s e “Mìrean mìrean miug miug, aran is ìm is càise”. Ach cha tug a’ chailleach fa-near nach robh na faclan a bha sinne a’ fuaimneachadh co-ionann ris an fheadhainn anns an leabhar:

Mìrean mìrean spliug spliug, mìrean mìrean spliug spliug,
Mìrean mìrean spliug spliug, aran is ìm is càise.

Aran is ìm is spliug is dìobhairt, aran is ìm is spliug is dìobhairt,
Aran is ìm is spliug is dìobhairt, aran is ìm is càise.

Bha i cuideachd dèidheil air a’ phort seo:

Loisg a’ chailleach a casan air èibhleag,
Dhubh i is dhath i iad ’s chuir i bho fheum iad;
Loisg a’ chailleach a casan air èibhleag,
’S chuireadh i feum air ola nan ròn.

An àite “casan” bha sinne a’ cur “camas”. Bha ceathramh eile ag innse dè loisg am bodach air an t-slabhraidh, ach fòghnaidh siud de dhrabastachd. ’S iongantach mura robh an tidsear a’ smaoineachadh gu robh Gàidhlig Mhuile agus Gàidhlig Uibhist glè eadar-dhealaichte.

Bha togalaichean na sgoile air fàs sean agus mì-chofhurtail. Bha aon togalach na b’ ùire na càch agus ’s ann innte bhathar a’ teagaisg còcaireachd agus saoirsneachd. Min-fhlùir air an ùrlar aon latha ’s min-sàibh an ath latha. ’S e HORSA a chante ri na togalaich seo agus mas math mo chuimhne bha


[TD 144]

e ciallachadh <eng>‘Huts of the Raising of the School Age’.<gai> Chaidh an togail nuair a chaidh aois fàgail na sgoile suas o 14 gu 15.

Cha robh deasgaichean anns an togalach seo mar a bha ann an seòmraichean eile na sgoile. Nan àite bha bùird is stòil. Aon latha bha sinn a’ sgioblachadh an rùim agus thilg fear de na balaich stòl suas gu mullach an t-seòmair agus fhuair mise an t-oisean biorach aige air mullach mo chinn. Bha m’ fhalt dearg le fuil. Beagan bhliadhnaichean roimhe sin bha an tidsear-saoirsneachd air poll a thoirt às mo shùil le theangaidh. An turas seo bha e glanadh na fala dhìom le searbhadair-shoithichean. Ach chan e an dà leigheas sin a-mhàin na h-adhbhair a th’ agam son a bhith an comain Aonghais chòir. Bha e cho fiosrach mu eachdraidh Uibhist ri duine a b’ aithne dhomh agus dh’ionnsaich mi barrachd air saoirsneachd bhuaithe.

Bha easbhaidh eile air an sgoil: cha robh raon-cluiche math ann. Cha robh rèidhleach còmhnard ann far an cluicheamaid ball-coise is iomain ach leathad corrach agus creagach pìos os cionn na sgoile. Mura buaileadh sròn do bhròige ann an cloich no ann an gropan rachadh tu fodha chun nan adhbrann ann am buachar mairt. Le cion ghoireasan spòrs cha robh tidsear againn son eacarsaich. Mar sin bhiomaid a’ cluich air ar baghaiste fhèin, gun rèitire no riaghailtean. Cha robh e mar iongnadh gun tòisicheadh trod aig amannan agus gun tionndaidheadh an argamaid gu dùirn. Bha mise na bu lugha na na brogaich mhòra bha coimhead son sabaid ach bha mo bheul air mo ghuallainn – thà fhathast – agus bha goirt an ceannach agam air turas no dhà.

Mura robh athais no làrach cluiche ann an Ceann a’ Bhàigh bheireamaid a-staigh an call anns na feasgair agus Disathairne


[TD 145]

air machaire Hòmhstadh, far an robh raon-cluiche còmhnard air a chuartachadh le coilleagan feòir is murain. Thuirt an sgrìobhaiche Seton Gordon gu robh machaire Hòmhstadh air fear de na machraichean bu bhòidhche ann an Innse Gall. Cha robh feum air ailltire son an raon-cluiche a chruthachadh. Rinn obair nàdair stadium den fhearann os cionn Tràigh Stìr, tè de na còig tràighean air a robh Somhairle MacGill-Eain a’ cur an cèill a ghaol bith-bhuan do Eimhir:

Agus an Uibhist air tràigh Hòmhstaidh
fa chomhair farsaingeachd na h-ònrachd,
dh’fheithinn-sa an siud gu sìorraidh
braon air bhraon an cuan a’ sìoladh.

Cha b’ e gaol no bàrdachd a bha air m’ aire-sa ach cuin a bhithinn mòr agus math gu leòr son cluich do sgioba ball-coise Thaigh a’ Gheàrraidh. Ach mus d’ fhuair mi an cothrom sin ghabh mi ùidh ann an lùth-chleasan eile far nach leigeadh tu leas a bhith nad bhall de sgioba.

Bha na Geamachan Gàidhealach air an cumail anns an Lùnastal air machaire Hòmhstadh, le farpaisean òigridh agus inbheach. Bhuannaich mi an cupa airson farpaisean na h-òigridh dà bhliadhna às dèidh a chèile. Nuair a thuirt cuideigin rim athair anns a’ chuidhe far an robh e a’ bleoghainn a’ chruidh gu robh a mhac math air ruith fhreagair e: “Bheirinn air fhathast leis an dà pheile bhainne.”

Is e latha inntinneach a bh’ ann an latha nan geamachan. A bharrachd air farpaisean lùth-chleasan is pìobaireachd is dannsa bhiodh còmhlan phìobairean o rèiseamaid nan Camshronach an làthair. Nuair a thòisicheadh iad a’ mèarrsadh bhiomaid air bhiginn a’ feitheamh son an spòrs a b’ fheàrr air


[TD 146]

an latha. Bliadhna às dèidh bliadhna bha aon bhodach, ’s cèibhear math air, a’ leantainn nam pìobairean ceum air cheum, ’s a làmhan a’ gluasad mar gum biodh e drumaireachd. Ge brith dè am port a bhiodh aig na pìobairean ’s e bodach an aona phuirt a bh’ ann an Niall. Bha e dearbhadh an t-seanfhacail: am fasan a bh’ aig Niall bha e riamh ris. Chluinneadh tu e os cionn ceòl nam pìob a’ seinn “Gheibheadh tu fhèin a ghràidh an t-ugh, gheibheadh tu fhèin a ghaoil an t-ugh, gheibheadh tu fhèin a ghràidh an t-ugh, ugh na h-eireige bàine.”

Chan urrainn dhomh cuimhneachadh air machaire Hòmhstadh gun smaoineachadh air Loch Hòmhstadh agus air an sgeulachd iongantach a bhiomaid a’ cluinntinn mu deidhinn. Mar gach sgeul eile thàinig thugainn tro bheul-aithris, gheibhear i ann an caochladh dreach.

Anns an t-siathamh linn deug bha dà mheur de Chlann Dòmhnaill ann an Uibhist a Tuath: Sìol Ghoiridh agus Sìol Mhurchaidh. Bha Sìol Mhurchaidh a’ fuireach ann an Hòmhstadh agus Sìol Ghoiridh anns an Ùdal, faisg air Solas. Bha iad an ugannan a chèile agus bha an nàimhdeas eatarra cho guineach ’s gu robh an dara treubh son cur às dhan an treubh eile. Aon oidhche dhorcha thàinig an Taliban aig Sìol Ghoiridh gu loch a bha os cionn Hòmhstadh. Chladhaich iad bruaich na locha gus an tàinig an t-uisge na eas a-nuas air na dachaighean. Chaidh na taighean fodha agus chaidh mòran de Shìol Mhurchaidh a bhàthadh. Tha cuimhn’ agam daoine bhith ’g ràdh gu faiceadh tu na tobhtaichean anns an loch air latha socair soilleir.

Fhuair am beagan a bha air fhàgail de Shìol Mhurchaidh dìoghaltas. Rinn iad air an Ùdal agus thàinig iad gun fhiosta air fir o Shìol Ghoiridh ’s iad a’ tionndadh fearainn pìos air


[TD 147]

falbh on a’ bhaile. Mharbh iad le na claidheamhan iad. Cha do thàrr às ach aon fhear a shnàmh gu Eilean Bhoirearaigh. Chuir iad an uair sin teine ri na fàrdaichean agus cha d’ fhuair duine asta beò.

B’ e fear den fheadhainn on cuala mi an sgeulachd seo Aonghas Mac IllFhialain à Taigh a’ Gheàrraidh. Chual’ esan i o Alasdair MacCuithein, an seanchaidh. Bha Aonghas fhèin air fear de na sgeulaichean mu dheireadh anns an sgìr. Bha e cuideachd sgiolta mar bhàrd. Anns an òran Deàrrsadh Gealaich air Loch Hòmhstadh tha e ’g ràdh:

Is cuimhne leam an àm an tìridh
Gràn ga chruadhachadh le dìcheall,
Seanair glas cur las ri pìob
’S na sgeòil gan innse mu Loch Hòmhstadh.

Bu tric bha mnathan luaidh mun chlèithe,
An clò fo smachd le buillean gleusda,
Sgòrnain bhinn le fuinn fo ghleus
’S an eala ’g èisteachd air Loch Hòmhstadh.

’S minig a chualas ceòl na pìoba,
Meòirean sùbailte cho cinnteach,
Sgioba bainnse dol san ruidhle,
Ach dh’fhalbh an linn sin bho Loch Hòmhstadh.

Tha mi taingeil gu faca mi am mainearach deireannach den linn sin. Ach bha mi coltach ri iomadh neach eile ann am meadhan na ficheadamh linne: bhathar gam ullachadh ’s gam oileanachadh gu mo lòn a thoirt à tobraichean eile seach fuaran an dualchais. Foghlam nan eilean: foghlam gu falbh.


[TD 148]

Greimeannan fàis

Bha sinn shuas air deic na Loch Mòr a’ feitheamh gus am fàgadh i cidhe Loch nam Madadh ’s sinn a’ togail oirnn gu eilean, sgoil agus saoghal ùr. Bha fairichidhean matha is dona, blàth is biorach, a’ carachd ri chèile: cianalas a’ fàgail na dachaigh aig aois cheithir bliadhna deug, dòchas ri dibhearsain an cuideachd charaidean (agus bhanacharaidean), iomagain mu na bhiodh air thoiseach oirnn ann an àite air nach robh sinn eòlach.

Bha fear de na balaich a’ cluich òrgan beòil nuair a nochd an sgiobair, Dòmhnall Màiri à Carragraich sna Hearadh. Thug e sùil thàireil oirnn air a rathad gu taigh na cuibhle agus thuirt e: “Mus ruig sibh Tròdaidh chan ann air mouse organ a bhios tune agaibh.” Bha fèath nan eun ann agus cha do thuig sinn dè bha e ciallachadh. Ach thuig mus do ràinig sinn ceann-a-tuath an Eilein Sgitheanaich, nuair a thionndaidh an oidhche chiùin gu reibseach de stoirm a chuir na caolain air bhoil. Cha robh mo chiad eòlas air aiseagan Mhic a’ Bhriuthainn tlachdmhor no gealltanach. Bha e mar mhanadh gun caillinn rùchd mo mhionaich iomadach uair air a’ Chuan Sgìth. Nam biodh duine air a ràdh rium aig an àm gum bithinn leth-cheud bliadhna an dèidh sin air bòrd-stiùiridh na companaidh bha mi air bliodag a thoirt dha an toll na cluaise.

Bha sinn air ar slighe gu Àrd-sgoil Phort Rìgh far an robh mo bheatha gu bhith riatanach ciùin fad na h-ath thrì bliadhna, le onfhadh beag an-dràsta ’s a-rithist a’ cur tulgadh anns an dùbhlan ris an coinnich deugaire a tha strì ri cùl a chur ri neoichiontas na h-òige. Agus chan e foghlam an


[TD 149]

dùbhlan as miosa, ach gach buaireadh is aimlisg eile dha bheil òigear buailteach.

Chaidh Àrd-sgoil Phort Rìgh a thogail goirid an dèidh Achd an Fhoghlaim 1872. Deich bliadhna an dèidh sin chaidh Anndra MacIllAnndrais a thaghadh mar cheannard na sgoile. Bha e còrr is dà fhichead bliadhna anns an dreuchd. O nach robh àrd-sgoil anns na h-eileanan siar de shiorrachd Inbhir Nis, eadar na Hearadh is Barraigh, dh’fheumadh clann nan eilean sin a dhol a shireadh foghlam àrd-sgoile anns an Eilean Sgitheanach, Ceann a’ Ghiùthsaich, Gearastan Lochabair, Inbhir Nis no an t-Òban. Bha mòran a’ taghadh Phort Rìgh mar cheann-uidhe. Bha e na b’ fhaisg air làimh do chuid againn, ach glè thric bha an co-dhùnadh an crochadh air dè an sgoil a bha do charaidean a’ frithealadh.

Chaidh àite-còmhnaidh nan caileag, an Carnegie Hostel, fhosgladh ann an 1924 agus ostail nam balach, an Elgin Hostel, ann an 1933. Rinn na h-ùghdarrais cinnteach gu robh iad astar bho chèile! Saoil fhèin carson? Nam biodh a thoil fhèin air a bhith aig Iain Moireach, a bha os cionn na sgoile ri mo linn-sa, bha an t-astar air a bhith fiù ’s na b’ fhaide. Bhiodh e na bu shaoirsneile nan robh ostail nam balach, agus na blaigeardan a bha fuireach innte, ann an Hiort, far an robh athair fhèin, Seòras Moireach, air a bhith na mhaighstir-sgoile ann an 1886/87.

Aon turas, air dha cluinntinn gun deach feadhainn de na gillean fhaicinn aig ostail nan nighean nuair a bu chòir dhaibh a bhith nan suain cadail anns an ostail aca fhèin, chronaich e sinn le searmon greannach leis a’ cheann-teagaisg <eng>“I believe in mixed schools but, my God, not when they’re as mixed as this.”<gai> Bha fathann gu robh e fhèin a’ suirighe air tè de na


[TD 150]

tidsearan agus gur e sin fear de na h-adhbhair gun tàinig e ri bheatha beagan bhliadhnaichean an dèidh sin. Bha mac dha, Dùbhghlas, air an aon chlas rium agus bha mi fhèin ’s e fhèin a’ farpais son duais “dux” na sgoile. ’S e esan a bhuannaich an fharpais agus ’s iongantach mura robh e airidh air an duais, ged nach robh mòran meas aig a cho-aoisean air. Bha a bhràthair bu shine, Camshron, mòran na bu shuairce na e agus ged nach do chuir mi eòlas air anns an sgoil bha e na dheagh charaid dhomh anns an oilthigh. Bha Iain Moireach na cheannard air sgoil Phort Rìgh o 1935 gu 1962 nuair a chuir am peilear ceal air.

Ged a bha e àrdanach is fad-às thigeadh e an-dràsta ’s a-rithist a-nuas gu talamh tròcair. Aon Disathairne, ’s sinn a-muigh air an raon-cluiche, thuirt cuideigin gum biodh e math nam b’ urrainn dhuinn beagan tìde chur seachad a’ putadh na cloiche agus a’ tilgeil an ùird. Bha sinn cho làidir, ma b’ fhìor. Agus cho bragail ’s nach fhòghnadh ruith is leum mar lùth-chleasachd.

Ach bha a’ chlach agus an t-òrd fo ghlais ann am preasa san sgoil. Thilg sinn crann feuch cò rachadh a dh’iarraidh na h-iuchrach air a’ Mhoireach, ged nach b’ e ainm baistidh a bhiomaid a’ gabhail air ach “am Beak”. ’S ann ormsa thuit an crann agus bha mi caran gealtach a’ dol chun an taighe aige. Ach nuair a dh’innis mi fàth mo thurais cha bu ruith ach leum leis a’ chlach ’s an t-òrd a thoirt dhuinn. Thàinig e fhèin nan cois agus chuir e seachad am feasgar còmhla rinn, gar trèanadh agus gar brosnachadh. Aig aon àm bha e fhèin na lùth-chleasaiche agus b’ e caitheamh an ùird an cleas a b’ fheàrr leis. Fhad ’s a bha e nar cuideachd bha e seanchas mu na diùlnaich a bhiodh a’ gabhail pàirt aig an


[TD 151]

àm anns na geamachan Gàidhealach. Bha e smaoineachadh gur e Iain MacIllFhialain à Deilgnidh a b’ fheàrr dhiubh. Bha mi ’g aontachadh ris oir bha buinteanas aig MacIllFhialain ri Uibhist a Tuath. ’S math nach cuala George Clark, am fear a b’ iomraitiche de na lùth-chleasaichean, an teisteanas a thug am Moireach dha: <eng>“A primitive caveman if I ever saw one.”<gai>

Bha deich seòmair-cadail, no “dorm”, anns an ostail, le còignear bhalach anns gach tè. Bha an fheadhainn a b’ òige ann an dorm a h-aon agus an fheadhainn bu shine ann an dorm a-deich. Bha e mar dheas-ghnàth gu rachadh an fheadhainn a bha air ùr thighinn dhan sgoil a cheasnachadh gum brògan leis an fheadhainn air na clasaichean a b’ àirde. Mura robh far-ainm ort cha b’ fhada gus am faigheadh tu fear. Nuair a dh’fhaighneachd Kenny Sammy dhòmhsa dè an t-ainm a bh’ orm fhreagair mi le frionas “Coma leat.” “Sin,” ars esan, “a bhios againn ort o seo a-mach – Coma Leat.” Ach bha mo charaidean à Uibhist eòlach orm mar Percy agus ’s e sin am far-ainm a mhair. Bhithinn uaireannan a’ smaoineachadh gum biodh ainm ladarna Gàidhlig mar Coma Leat na bu fhreagarraiche na ainm maoth Sasannach mar Percy.

Cha robh an cianalas fada a’ traoghadh nuair a bha coigrich a’ fàs nan caraidean ùra, tidsearan nach b’ aithne dhut ga do thutanadh gu foghlam agus ionnsachadh ris nach robh thu cleachdte, cothrom agad air cleasachd is conaltradh is fearas-chuideachd am measg do cho-aoisean nach robh agad roimhe seo, agus smachd ort gu thu fhèin a ghiùlain gu h-iomchaidh ann an cuideachd is coimhearsnachd a bha dol a thoirt buaidh air a’ chòrr de do bheatha. Dh’fheumadh tu a bhith gleac ri iomadh smuain. Àm inntinneach a bh’ ann agus cha robh mòran tìde agad a bhith fo smalan.


[TD 152]

Ach cha b’ e aoibhneas a bh’ ann gu lèir. Cha robh am biadh math no pailt. Bhiomaid aig amannan gar tolladh leis an acras agus a’ dol gu falchaidh air chorra-biod dhan a’ chidsin ann am marbhan na h-oidhche a dh’fhaicinn an robh aran no annlan eile anns na preasaichean a dhèanadh furtachd air caolain a bha rùchdail le cion lòin. Aon oidhche, ’s i cho dubh ris a’ bhleicinn, bhuail fear againn ann an cuinneag bhainne air an ùrlar. Eadar a gleadhraich fhad ’s a bha i cur nan car dhith agus guidheachan an fhir a bhuail innte bha sinn air ar clisgeadh gun do dhùisg sinn am “matron”, Màiri a’ Chroftair, agus an dithis thidsearan, “Long Will” Robastan agus Ailean Meakin. Theich sinn nar deann air ais dhan leabaidh, an dùil ri rannsachadh is achmhasan ana-cneasta an ath latha. Ach cha chuala sinn guth mòr no droch fhacal. ’S fheudar nach do dh’innis na searbhantan dè am bùrach a bha romhpa anns a’ chidsin anns a’ mhadainn, no bha iad a’ smaoineachadh gur e bòcan no luchain a chuir car den chuinneig agus a dh’fhàg làd de bhainne air an làr. Cleas a h-uile rud eile bha luchain an Eilean Sgitheanaich na bu mhotha na luchain nan Eileanan Siar.

’S e dà chinneach annasach a bh’ ann an Long Will agus Meakin, dà Chalum den aon t-seòrsa. Cha robh fear seach fear aca freagarrach air a bhith coimhead às dèidh treud de bhalaich a fhuair togail ann an dachaighean agus coimhearsnachdan a bha tur eadar-dhealaichte bhon àrach a fhuair iad fhèin. Bha an Robastanach na chruchaill àrd agus seang, le cràic fuilt nach cumadh cìr no bruis fo rian. Cha do chùm sin e gun bean òg bhòidheach a lorg nach robh ach leth na h-aoise aige fhèin. Bha a shùil air a bhith ann an cuid de na caileagan a bu shine anns an sgoil ach gu fortanach cha do do


[TD 153]

ghabh iad ri sodal bodaich. ’S e Beurla bha e teagaisg agus cha robh e dèanamh cleith air a dhìmeas air Gàidhlig. Faodaidh nach robh seo mar iongnadh; bhuineadh e do shiorrachd Ghallaibh. Cha robh e furasta dha a dhol thairis air an starran eadar àbhachdas is leamhachas. Chanadh e, le plìneas airsan agus greann oirnne, nach robh ann am Baile Chaolais ach tionndadh Gàidhlig air <eng>“bloody foolish”.<gai>

B’ ann à Dùn Dèagh a bha Meakin. Bha esan a’ teagaisg Laideann. Bha e glè bhàidheil riumsa a chionn ’s gu robh mi math air Laideann an dèidh an oileanachaidh a fhuair mi o Bhaoideach Cheann a’ Bhàigh. Chomhairlich e dhomh Greugais ionnsachadh, an dùil gun dèanainn cùrsa nan cànan clasaigeach anns an oilthigh. Tha mi taingeil nach e sin an t-slighe a ghabh mi. ’S iomadh far-ainm a b’ fheàrr na Gorgias Ghobhlair no Hòmer Hoghaigearraidh.

Bha sgoil Phort Rìgh coltach ris a h-uile sgoil eile; bha cuid den luchd-teagaisg math agus cuid nach robh. Cha b’ ann son an tàlantan teagaisg a bha sinn measail air feadhainn dhiubh ach son gu robh sinn a’ faighinn fealla-dhà air an sgàth. Bha am fear a bha teagaisg matamataig aig ìre ìosal air fear dhiubh. B’ esan Dòmhnall MacMhathain, alias Dòmhnallan no Dòmhnall Chaluim Bùidseir. Bhiomaid a’ dol dhan rùm aige nuair nach robh clas foirmeil againn ri fhrithealadh. Cha b’ ann son fois no foghlam ach airson dibhearsain. Nuair a bhiomaid a’ tarraing às no a’ dèanamh fuaim rachadh e ann an cuinseachan leis an fheirg. Thigeadh rudhadh na ghruaidhean agus dh’èigheadh e na creachan. A’ chiad latha bha mi anns an rùm aige dh’fhaighneachd e cò às a bhà mi. Nuair a fhreagair mi gur ann à Uibhist a Tuath thug e glamhadh thugam le <eng>“Take your books and clear out.”<gai> Chan eil mi cinnteach an


[TD 154]

robh e seachd searbh de na h-Uibhistich no an robh e son faighinn cuidhteas giùd eile a bhiodh ga shàrachadh.

Bha Seumas Air a’ teagaisg Greugais is Laideann. Bha sgoltadh ann am bannas a bheòil agus bhiodh e fuaimneachadh r mar ch. Sin mar a fhuair e am far-ainm Bodach Each. Ged a bha strap Lochgelly aige a chuireadh geilt air gaisgeach b’ fheàrr leis a bhith gar peanasachadh le loidhnichean. Mar a b’ fhaide iad ’s ann a b’ fheàrr. Aon latha chual’ e mi a’ cabadaich ris an fhear a bha ri mo thaobh agus thuirt e gu feumainn <eng>“I must not chatter in the classroom”<gai> a sgrìobhadh ceud turas. Nuair a chaidh mi às àicheadh gu robh mi a’ bleadraich dh’atharraich e am peanas gu <eng>“I must not look as if I am chattering in the classroom.”<gai>

Bha foghlam corporra na bu taitniche do chuid againn na foghlam eanchainn. ’S e Fearchar MacIllEathain, An Eireag, a bha teagaisg PT. Bha e socair somalta mar bu trice ach nam biodh ceann-daoraich air bhiodh e cho cas ri cat-fiadhaich. Faisg air àm na Nollaige bhiomaid ag ionnsachadh dannsa, ach b’ ann an dèidh a bhith ri eacarsaich chruaidh anns an talla lùth-chleas, ’s gun stiall oirnn ach briogais ghoirid is brògan canabhais. Nuair a bhiodh braon fallais oirnn chruinnicheadh e nigheanan a’ chlas son dannsa còmhla rinn. Cha robh seo tlachdmhor dhaibhsan no dhuinne. Sinne air ar maslachadh gu robh iad gar faicinn leth-rùisgte agus iadsan air an tachdadh le àileadh an fhallais. Bha amharas agam gur e cuilbheart a bha seo eadar Am Beak agus An Eireag son dèanamh cinnteach gum biodh na nigheanan air an sgreamhachadh gu ìre ’s nach iarradh iad a dhol ro fhaisg air balach sam bith gu bràth tuilleadh. Bha ar clìchdean fhèin againne son a dhèanamh cinnteach nach tachradh seo. Cumaidh sinn dìomhair iad.


[TD 155]

A bharrachd air foghlam corporra agus inntinneil bha foghlam ealain is ciùil ri fhaighinn cuideachd. Bha aithreachas orm nach do rinn mi fhèin an cùrsa ealain, gu h-àraidh nuair a chuala mi mu chiù na tidseir, Cairistiona NicMhaoilein à Beinn na Fadhla. Cho dona ’s gum biodh an dealbh a dhèanadh duine anns a’ chlas aice chanadh i gu fialaidh: <eng>“It has posssibilities.”<gai> Sin mar a fhuair i am far-ainm Possie.

’S e Eric Watt a bha teagaisg ceòl dhuinn. O nach aithnichinn-sa doh o chas-mairt cha do rinn e mòran feum dhomh. Ged nach do dh’ionnsaich e ach corra fhacal Gàidhlig bha e measail air na h-òrain agus bha e iomadach uair na bhritheamh aig a’ Mhòd Nàiseanta. Dh’innis cuideigin dha gur e cèic a’ Ghàidhlig air “cake” agus nuair a thug tè aig an robh e air aoigheachd cupa tì agus slisean cèic dha ’s e an taing a thug e dhi “Tha an cac seo math!” Bha mi fhèin riamh a’ smaoineachadh gur e sin am facal a bha Marie Antoinette a’ sireadh nuair a bha i moladh do dhaoine cèic ithe an àite arain.

Chan e mhàin òrain Ghàidhlig is Bheurla bhiomaid a’ seinn anns a’ chlas aig Watt ach òran Frangach: <eng>Vive l’amour, Vive l’amour, Vive la compagnie!<gai> Cha do thuig e riamh nach e na faclan Fraingis a bha sinne seinn ach “Imleag mhòr, imleag mhòr, imleag chimpanzee!” Tha e cho math nach e britheamh Gàidhlig a bh’ ann no bha e air ar gaogan a chur asainn an àite cèic a thoirt dhuinn.

Fichead bliadhna an dèidh seo, nuair a bha mi dèanamh oidhirp leibideach air Fraingis ionnsachadh, thuig mi gur e òran Sasannach a bh’ ann a Vive l’amour, agus gu robh e mu na trì cuspairean leis an robh sinn air ar beò-ghlacadh mar chnapaich dheugairean: òl is ceòl is boireannaich.


[TD 156]

Bha “litrichean Frangach” na bu mhotha air ar n-aire na litreachas Frangach. Bha fiù ’s rabhd againn a bha dèanamh dìmeas air maighdeannas agus a’ cur an ìre gu robh sinn a’ cosg ar n-airgead pòcaid air goireasan rubair ann am bùtha nan cungaidhean leighis. Bha sinn beò an dòchas, dòchas dìomhain.

Ged a bha sinn air ar toirmeasg o bhith muigh air an oidhche bhiomaid a’ bristeadh nan riaghailtean corra uair agus a’ dol gu dannsa shìos am baile. Nuair a rinn dithis no triùir againn seo gu falachaidh aon oidhche mhothaich sinn gu robh dithis de na boireannaich òga bha teagaisg anns an sgoil aig an dannsa cuideachd. Ann an cabhaig rinn sinn an rud ris an can na h-eòlaichean a bhios a’ sgrìobhadh aithisgean tomadach ro-innleachd. Bheireamaid cuireadh dhaibh a dhol a dhannsa agus chanamaid riutha nach e teicheadh gun chead às an ostail a rinn sinn, ach gu robh sinn a’ cur seachad na deireadh sheachdain còmhla ri càirdean anns a’ bhaile. Ged a bha deagh fhios aca nach robh againn ach an tula-bhreug cha do bhrath iad sinn. Nam biodh iad air innse oirnn bhiodh an ceòl air feadh na fìdhle, agus cha b’ ann idir aig an dannsa.

A’ bruidhinn air l’ amour, bha mi air nòisean a ghabhail do chaileig, ach cha robh mòran cothroim againn a bhith an cuideachd a chèile gun ar n-ainm a bhith air na crogain shilidh. Nuair a bha mi aig an taigh air làithean-saora an t-samhraidh fhuair mi litir bhuaipe agus sgrìobh mi air ais thuice. Fhuair mi freagairt glè sgiobalta. Cha b’ ann bhuaipese ach bho a màthair! Agus rinn i feannadh-builg orm. Mo chiad leasan ann an leannanachd: chan eil ùmaidh cliobach à Uibhist freagarrach mar bhràmair do thè de uaislean Ùige an Eilean Sgitheanaich.


[TD 157]

Cha b’ i seo an aon litir cheacharra a thug a’ ghaoth às na siùil agam air an t-samhradh sin. Bha mi aon latha ann an oifis a’ phuist agus, còmhla ri catalog J.D Williams agus ceisteachan o Bhòrd an Fhearainn, bha litir gu m’ athair le comharra-puist Phort Rìgh. Dh’aithnich mi an sgrobaileis sgrìobhaidh aig Iain Moireach, am maighstir-sgoile, air a’ chèis. Chlisg mi, oir bha fios agam nach e moladh a bha na broinn.

Bha bliadhna dhòrainneach air a bhith againn anns an Elgin Hostel agus chrìochnaich i le casaid an aghaidh an ana-cothroim a bha sinn air fhulang. Son a chur an cèill cho mì-shuaimhneach ’s a bha sinn chruinnich na balaich a bu shine gu lèir ann an Dorm 10 air an oidhche mu dheireadh den teirm. Bha romhainn gearain làidir a dhèanamh mun an droch ghiollachd a bha sinn a’ faighinn.

Nuair a chuala an dà Chalum den aon t-seòrsa an ùpraid thàinig iad chun an dorais, ach dhùin is ghlas sinn air an gob e. Bha an teanga ’s am bilean, mar a b’ àbhaist, ann an dlùth dhàimh ri cias am maighstir. Chuir iad fios cabhagach air a’ Bheak agus nuair a thàinig esan a-nall, le còta clò air uachdar na deise- leapa, bha an ullathruis air a dhol na bu mhiosa. Chuir e àradh suas gu uinneag an rùim anns an robh sinn. Bha e sgriachail aig àird a chlaiginn ach cha robh sinn a’ toirt feairt air. Cha deargadh e air streap air an àradh air eagal ’s gum putamaid e air falbh on bhalla ’s gum biodh e na chonablach air an stairsnich. Mu dheireadh thall leig sinn a-steach iad, agus an dèidh òraid cronachaidh anns an do mhaoidh iad dìoghaltas is dochann oirnn, thill sinn gu bog balbh dha ar leapannan.

Cha b’ e sin deireadh na sgeòil. Sgrìobh am Moireach


[TD 158]

gu pàrantan a h-uile gille air a’ chòigeamh bliadhna – an fheadhainn a bhiodh a’ tilleadh dhan sgoil son bliadhna eile – agus cha b’ e an teisteanas a b’ fheàrr a fhuair iad. Nuair a chaidh mi dhachaigh dh’fhosgail mi an litir, le cuideachadh o thoit theth a’ choire. Leugh mi an teachdaireachd agus chuir mi air falach i. Bha fios agam gu robh mo dhonas dha-rìribh a’ feitheamh orm nam faiceadh m’ athair i.

Ged a bha uireasbhaidhean Linn Mhic Crùislig air ostail na sgoile bha fearas-chuideachd is iomadh cur-seachad gar cumail riaraichte agus dripeil. Bha an clàr-ama loma-làn. Là na Sàbaid: an eaglais anns a’ mhadainn; stàireachd ann an Sgorrabreac feasgar. Disathairne: an Druim Uidhe a’ buain na mòna aig Dan Dot, fear cùraim na sgoile, anns a’ mhadainn; a’ snàmh anns an t-Sloc feasgar; anns an taigh-dhealbh air an oidhche. A h-uile feasgar an dèidh na sgoile: shìos am baile ag ithe reòiteagan anns a’ chafaidh far am biodh Cailleach Urchardan a’ cur fàilte agus nàire oirnn leis a’ cheist, “Ciamar a tha do ghogan beag criostal?” Mura biodh dad eile againn a chuireadh seachad an tìde rachamaid a mharbhadh radan aig an Fhlagais Mhòir anns na Sluganan. Leisgeul, ’s dòcha, gu faighinn faisg air ostail nan caileag.

Nuair a bhiodh deireadh seachdain fhada againn cha robh ùine ann faighinn dhachaigh a dh’Uibhist, ach bhithinn a’ dol a choimhead air piuthar m’ athar ann an Gleann Seile no air càirdean ann an Ath Tharracaill agus Tòrr Lunndaidh. Air aon de na tursan sin bha mi aig stèisean-rèile a’ Ghearastain nuair a dh’fhaighneachd fear dhomh ann an Gàidhlig cò às a bha mi agus càite ’n robh mi dol. Nuair a thuirt mi ris gu robh greis mus faighinn am bus gu mo cheann-uidhe thug e cuireadh dhomh an ùine chur seachad anns an taigh-òsta far


[TD 159]

an robh e ’g obair. Cha robh mi fada gus an do thuig mi dè an seòrsa aoigheachd a bha fa-near dha agus thug mi mo chasan leam cho luath ’s a b’ urrainn dhomh. Seo a’ chiad uair a bhuail e orm gu robh a leithid de rud ann ri fearas-feise.

Air a’ chòigeamh bliadhna bha mi air dèanamh a’ chùis air an àireamh chuspairean a dh’fheumainn son faighinn a-steach dhan oilthigh. Ach cha robh mi ach sia bliadhna deug agus dh’earalaich cuid den luchd-teagaisg dhomh tilleadh chun na siathamh bliadhna. Cha chreid mi gur e m’ aois a bha cur dragh orra ach nach robh mi abaich gu leòr ann an dòighean eile son m’ aghaidh a chur air àrd-fhoghlam agus air baile mòr. Tha mi taingeil gun do ghabh mi an comhairle, oir b’ i seo a’ chiad chlach-mhìle a chomharraich an t-slighe bha mo sheòl-beatha a’ dol a leantainn anns na bliadhnaichean ri teachd.

Gach dìleas gu deireadh. Tha aon neach-teagaisg nach do dh’ainmich mi fhathast ach dha bheil mi an comain os cionn chàich. B’ esan Iain Steele, air an robh sinn na b’ eòlaiche mar Jackie Skwart no Steall. Cha chreid mi gu robh a shamhail mar thidsear Gàidhlig ann an sgoil sam bith an Alba.

Ged a bha e dùinte agus socharach na ghnè bha e dealasach na obair agus tlachdmhor is deas-bhriathrach na chòmhradh. Nuair a bha tidsearan eile gar gur mar iseanan ann am bothaig bha esan a’ dèiligeadh rinn mar àl a bha air tighinn gu ìre inbheach. B’ ann mar thoradh air a theagaisg-san a bha sgoilearan Phort Rìgh a’ gabhail ceum toisich ann an iomairtean mar An Cabairneach, an iris eirmseach a thug sgrìobhaichean barraichte mar Fionnlagh Dòmhnallach (Finlay J.) gu aire luchd-leughaidh na Gàidhlig.

’S e an taice agus am piobrachadh a fhuair mise o Iain


[TD 160]

Steele air an t-siathamh bliadhna a dh’adhbhraich gun tug mi prìomhachas dha mo chànan mhàtharail fad mo bheatha, fiù ’s nuair a bha mi cur steallan à lòin choimhearsnachdan coimheach. Chan e mhàin gun tug e foghlam dhomh; thug e misneachd agus fèin-earbsa dhomh cuideachd. ’S e gun d’ fhuair mi cothrom a bhith teagaisg nan clasaichean a b’ òige, nuair a bhiodh e fhèin trang ri rianachd mar iar-cheannard na sgoile, a chuir air ghleus m’ ùidh ann an teagaisg. Bhrosnaich seo mi gun a bhith diùid air beulaibh dhaoine. Chan eil mi cinnteach gun aontaicheadh an fheadhainn a bhiodh ag èisteachd rium a’ cur às mo chorp aig coinneamhan agus a’ comhartaich aig co-labhairtean gur e buannachd a bha seo.

B’ ann bho Steele a fhuair mi mo chiad bhlasad air Gàidhlig na h-Èireann agus air sgeulachdan sgoinneil mar Labhraidh Loingseach, an rìgh air an robh dà chluas capaill. Son am falach bhiodh e a’ leigeil le fhalt fàs fada, rud a bha sinn fhèin a’ saoilsinn fasanta aig an àm. Ach cha chreid mi gun aontaicheadh borbair an rìgh ris an t-seanfacal a tha ’g ràdh gur fheàrr a bhith dhìth a’ chinn na bhith dhìth an fhasain. Dh’fheumadh Labhraidh Loingseach fhalt a bhearradh uair sa bhliadhna no bhiodh e sìos mu shàilean. Gus nach biodh fios aig duine gu robh cluasan capaill air bhiodh e murt a’ bhorbair agus a’ fastadh fear eile an ath bhliadhna. Aon turas ’s e mac banntraich a gheàrr falt an rìgh agus bha ise a’ bèitheadh ris beatha a mic a chaomhnadh. Chuir deòir na banntraich taise air cridhe cruaidh an rìgh agus dh’aontaich e gun a mac a mharbhadh fhad ’s nach innseadh e do dhuine beò mu na cluasan. Goirid an dèidh sin dh’fhàs an gille tinn agus thug a mhàthair e gu draoidh a chomhairlich dha an sgeul-rùin innse do chraoibh dharaich.


[TD 161]

Leag clàrsair an rìgh craobh son clàrsach ùr a dhèanamh.

A’ chiad oidhche a chluich e i dè a chualas ach port ùr: “Bha cluasan capaill air Labhraidh Loingseach.” Cha leigeadh an t-eagal leam fhaighneachd do Steele, a bhuineadh dhan Eilean Sgitheanach, an ann às an seo a thàinig an t-ainm Port Rìgh. Tha deasbad fhathast mu chiall an fhacail. Faodaidh gum bu chòir dhomh a litreachadh mar Port Righeadh no Port Ruighe. Fàgaidh mi am fuasgladh aig na sgoilearan no aig na Sgitheanaich.

Bha fios aig a h-uile duine a-nis dè bha an rìgh Èireannach a’ cumail air falach. Lean e air a’ riaghladh nan ìochdaran agus bha iad uile air an clisgeadh roimhe, ach cha do mharbh e bearradair gu bràth tuilleadh. Nuair a bhiodh borbair Phort Rìgh, Willie the Barber, a’ gearradh an fhuilt againn ro ghoirid lùigeamaid gu robh e air a’ ghruag aig Labhraidh Loingseach a bhearradh mus tàinig atharrachadh nan gràs air agus nuair a bha e fhathast a’ cur às dha na bearradairean.

Anns an sgoil agus anns an ostail bha Beurla a’ faighinn làmh an uachdair air Gàidhlig ged a b’ i Gàidhlig cànan na dachaigh aig a’ mhòr-chuid againn. B’ fheàrr, a thaobh cànain is iomadh rud eile, a bhith dhìth a’ chinn na bhith dhìth an fhasain. Bha cuid a bha fileanta ann an Gàidhlig a’ roghnachadh Fraingis ionnsachadh. Bha feadhainn den bheachd gu robh Gàidhlig infra dig no nach robh i gu feum dhut son teachd-an-tìr. Ged a bhiodh tu son Gàidhlig agus Fraingis a dhèanamh chan fhuilingeadh an clàr-ama sin dhut. Agus cha robh cothrom idir aig feadhainn a bha son Gàidhlig ionnsachadh às ùr. Bha an tàire bhathar a’ dèanamh air luchd-ionnsachaidh maslach. Ged a thàinig piseach air cùisean on uair sin chan eil e mar iongnadh gu bheil Gàidhlig air bruaich na h-uaghach.


[TD 162]

Bha mòran de na balaich agus na nigheanan nach robh a’ fuireach anns an dà ostail aig an robh làn an claiginn de Ghàidhlig, ach bha sinne den bheachd nach robh aig cuid dhiubh ach Beurla, gu h-àraidh ma bha iad a’ fuireach anns a’ bhaile no air àrainn Phort Rìgh. Bha mo charaid Màrtainn Dòmhnallach air fear dhiubh. Cha do thuig mise gu robh Gàidhlig aige gus an do choinnich sinn a-rithist anns an oilthigh. Ged nach do ghabh e Gàidhlig mar chuspair anns an sgoil tha e air a bhith na fhear-naidheachd, na sgrìobhaiche ’s na chraoladair Gàidhlig cho coileanta ’s a bha riamh an Alba. Tha Niall Friseal, caraid eile dhomh nach do rinn Gàidhlig anns an àrd-sgoil, air obair ionmholta a dhèanamh ann an craoladh Gàidhlig. Chan ann le aran a-mhàin a bheathaichear duine agus chan ann le foghlam is sgoilearachd Gàidhlig a-mhàin a bheirear piseach air a’ chànan ’s air a coimhearsnachd. Nuair a thig e gu aon ’s gu dhà ’s ann air a’ choimhearsnachd fhèin, le comhairle agus cuideachadh o cheannbhairean glice, a tha leasachadh cànain an crochadh.

Nuair a thill mi dhachaigh à sgoil Phort Rìgh son an turais mu dheireadh bha mi ann an oifis a’ phuist a-rithist an latha a thàinig litir eile gu m’ athair o Iain Moireach, am Beak. Dè, thuirt mi rium fhèin, a rinn mi ceàrr an turas seo. Le mo chridhe a’ plapadaich dh’fhosgail mi i gu falachaidh mar a rinn mi air a’ chèis a’ bhliadhna roimhe sin. Ach an turas seo chan e màbadh a fhuair mi ach moladh. Chrìochnaich e na briathran taiceil le “Cha toir do mhac rudhadh gruaidhe dhut am-feasta.” Dhùin mi a’ chèis agus nuair a thiormaich smùid a’ choire thug mi dham athair i. Bha lasair na shùilean ga leughadh agus nuair a bha mi cinnteach gun do chòrd i ris sheall mi dha an litir a dh’fhalaich mi air an uiridh. An


[TD 163]

dèidh dha an litir sin a leughadh gu cùramach leugh e an tèile a-rithist agus, le fiamh a’ ghàire, thuirt e: “Feumaidh gun deach d’ iompachadh. Feuch nach cùl-shleamhnaich thu. Ach saoil nach eil an t-àm againn a dhol a thogail na mòna.” Cha b’ ann anns an sgoil a-mhàin a bha mi faighinn leasain na beatha ach anns a’ pholl-mhòna agus anns an achadh arbhair.

Bha sinn air bhiod gu faighinn a-mach às an sgoil. Ach nuair a thachramaid ri chèile bliadhnaichean an dèidh sin cha b’ ann mu na làithean duaichnidh ach mu na làithean geala a bhiomaid a’ còmhradh.

Bha na lathaichean sgoile agamsa a-nis air mo chùlaibh ach cha robh na greimeannan fàis seachad fhathast. Cha robh cuid den fheadhainn bu chràitiche ach a’ tòiseachadh. Agus bha lòin eile a’ feitheamh ri steall a chur àsta.

Oilthigh is òl-thaigh

A bharrachd air a bhith caoidh nam flùraichean nach maireann thuirt Pete Seeger gur e foghlam a gheibh thu nuair a leughas tu an sgrìobhadh meanbh agus gur e eòlas a gheibh thu nuair nach leugh thu na litrichean beaga idir. Ged a bha na mo bheachd-sa an sgrìobhadh meanbh a leantainn a dh’ionnsaigh ceum le urram anns an oilthigh dh’atharraich mi m’ inntinn agus lean mi cùrsa na bu ghiorra agus na b’ fhasa. Cha do ghabh mi riamh aithreachas gun do roghnaich mi eòlas farsaing seach fiosrachadh cumhang sgoilearach. Nam bithinn air an t-slighe sin a ghabhail cha robh mo bheatha air a bhith cho taitneach, ged as dòcha gu robh mi air a bhith na bu chomasaiche air mi fhèin a chur an cèill.


[TD 164]

Cha b’ e a bhith sireadh feabhas an oideachaidh a thàlaidh mi gu Oilthigh Dhùn Èideann seach ionad foghlaim eile. Bha mo cho-ogha, Anndra Lachlainn Ailig à Hoghagearraidh, ann mu thràth agus bha àite dhomh anns an taigh-loidsidh anns an robh e. B’ ann aig tè à Uibhist, Ceit Aonghais Dhùghlaich, a bha an taigh agus bha mo mhàthair den bheachd gun cumadh i fhèin agus Anndra sùil orm agus gun dèanadh iad cinnteach nach rachainn air seacharan am measg buairidhean a’ bhaile mhòir. Nuair a dh’innis banacharaid dhi gu facas mi le leth-bhotal aig banais air an t-samhradh sin bha i amharasach gum bithinn mobhsgaideach nuair a gheibhinn a-mach air mo mhànran fhèin, saor bho smachd na dachaigh agus na sgoile. Cha robh i fada ceàrr.

Boireannach àrd, eireachdail agus aoigheil a bh’ ann an Ceit. Bha i pòsta aig Sasannach, Harry Billam, agus bha i troigh na b’ àirde na e. Bha i cuideachd na bu gheanaile na e. A’ chiad turas a thug i dhachaigh a dh’Uibhist e thuirt fear de na nàbaidhean: “Càit’ an d’ fhuair Ceit an abhag duin’ ud?”

Cha robh teaghlach idir aca ach bha ise a’ coimhead air na loidsearan mar theaghlach. Bha i math air banas-taighe is còcaireachd agus cha robh cion cùraim no bìdh oirnn. ’S ann a bha i gar milleadh le coibhneas. Ach aig amannan bhiodh i fo sprochd le tinneas inntinn. Nuair a bhuaileadh an smalan i bhiodh i fuireach air falach. Bhiodh am bodach a’ dèanamh a dhìchill agus bhiomaid ga chuideachadh le caran-obrach an taighe agus a’ fosgladh chrogain fheòla.

Dh’fhàg Anndra an taigh-loidsidh son a dhol a theagaisg agus thàinig ban-oileanach à siorrachd Fìobha, Fiona Ghrannd, na àite. Ach thòisich truimead inntinn bean-an-taighe a’ dol am miosad agus b’ fheudar dhuinn taigh-loidsidh


[TD 165]

eile fhaighinn. Bha cuibhle an fhortain a’ cur nan car dhith agus ceithir bliadhna an dèidh sin bha mi fhèin ’s Fiona pòsta. Ach, cho fad’s is aithne dhomh, cha do dh’fhaighneachd duine ann am Falkland càit’ an d’ fhuair i an abhag.

Nuair a chaidh mi dhan oilthigh bha na mo rùn ceumnachadh le urram ann an Ceilteis. Gus sin a choileanadh dh’fheumainn Laideann a dhèanamh gu ìre faisg air an sin ris an canadh iad eadar-urram. Ach an ceann bliadhna bha mi air blas a’ chrogain a ghabhail do Laideann agus thuirt fear den luchd-teagaisg ris an robh e ’n urra comhairle thoirt dha na h-oileanaich: “Ma tha thu dol a chrìochnachadh a’ chùrsa eadar-urram ann an Laideann feumaidh tu gabhail mu d’ chaisbheart agus obrachadh mar an donas.” Ged a dhèanainn rudan eile mar an deamhain gun abhsadh cha robh mi deònach obrachadh coltach ris agus dh’fhàg mi slàn le Laideann aig deireadh na dara bliadhna.

Aig an àm sin cha robh mi cinnteach dè bha mi son a dhèanamh nuair a dh’fhàgainn an oilthigh. Nuair a dh’innis mi dham athair gun còrdadh e rium a bhith nam fhear-lagha thàinig sturraic air agus thuirt e: “Is iomadh rud a b’ fheàrr leam mo mhac a bhith dèanamh na bhith cosnadh a bheòshlaint ag innse bhreug.” Slàn leatsa, Laideann. Beannachd leatsa, Lagh. Cha robh dà dhòigh air ach MA chumanta a dhèanamh. Sin a dh’fhàg nach eil annam ach gioball àbhaisteach aig nach eil mòran de eachdraidh beatha chomharraichte ri aithris.

Bha na clasaichean Ceilteis, a fhritheil mi son dà bhliadhna, inntineach agus feumail. B’ e Coinneach Hurlestone Jackson an t-àrd ollamh. Mar sgoilear cha robh mòran cho comasach no cho coileanta ris. Mar dhuine bha e àrdanach, somalta,


[TD 166]

fad-às. Ged a thogadh e ann an tòin Shasainn bha e air na sia cànanan Ceilteach ionnsachadh. Mus tàinig e a dh’Oilthigh Dhùn Èideann ann an 1951 bha e air a bhith teagaisg ann an Cambridge agus ann an Harvard. Aig àm an Dàrna Cogaidh tha e coltach gun do dh’ionnsaich e cànan Iapan ann an trì seachdainean. Chan eil e mar iongnadh gu robh e mì-fhoighidneach ri seotairean mar mise.

Am measg nan leabhraichean a bh’ againn ri leughadh air a’ chùrsa bha Celtic Miscellany, leabhar ainmeil a sgrìobh e fhèin. Leugh mi e ann an cabhaig oidhche no dhà ro na deuchainnean. Mo thruaighe, dè a’ chiad cheist a bha air a’ phàipear ach tè mu dheidhinn an leabhair seo. Cha robh dol-às agam ach a freagairt. Nuair a fhuair mi m’ oidhirp air ais bha e follaiseach nach robh Jackson air a dhòigh, agus cò chuireadh coire air. Sgrìobh e ann am Beurla: <eng>“I don’t think you have read my book. In fact I’m inclined to believe that you have not even seen my book.”<gai> Abair sgleog!

Cha robh an t-òraidiche ann an Roinn nan Cànan Ceilteach cho cruaidh orm. Tha mi fada na chomain son na dh’ionnsaich mi bhuaithe agus son gach brosnachadh a thug e dhomh a thaobh Gàidhlig. B’ esan an t-Urramach Uilleam MacMhathain, sgoilear Gàidhlig cho math ’s a chuir cas am bròig. Litreachas, bàrdachd, eachdraidh, beul-aithris, sloinneadh, òrain – cha robh cùil no ciall ann an saoghal na Gàidhlig nach do chnuasaich agus nach do mhìnich e. Bha e fialaidh leis an fhiosrachadh fharsaing a bh’ aige fhèin agus trom air feadhainn a bha sgaoileadh fiosrachadh fuadain. Dh’fhàg e dìleab luachmhor leithid Òrain Iain MhicCodruim, a chuir e an clò ann an 1938. Co-dhiù bha thu anns a’ chlas aige, air chèilidh na dhachaigh, no a’ gabhail drama còmhla


[TD 167]

ris anns an Staff Club, bha e tlachdmhor agus buannachdail a bhith na chuideachd ’s na chòmhradh.

Bha e taitneach mar an ceudna a bhith ann an clas air an robh feadhainn a bha dol a dhèanamh obair ionmholta ann an saoghal na Gàidhlig anns na bliadhnaichean ri teachd. B’ e sochair a bh’ ann a bhith ’g òl à tobar an fhoghlaim còmhla ri Mòrag NicLeòid a Scalpaigh na Hearadh a thàinig gu bhith na fuaran eòlais air òrain Ghàidhlig, agus Iain Moireach à Barbhas, sgrìobhaiche Gàidhlig cho ealanta ’s a chuir riamh peann air pàipear.

Bha e cuideachd math a’ chiad eòlas a chur air feadhainn mar Dòmhnall Eàirdsidh Dòmhnallach agus Iain MacAonghais, a bha air a bhith romham anns an oilthigh agus ann an sgoil Phort Rìgh, agus a bha tòiseachadh air tàbhachd sònraichte thoirt air sgoilearachd na Gàidhlig. Nam biodh na sgoilearan mòra gu lèir cho faisg air a’ choimhearsnachd ’s a bha iadsan bha ar dualchas air a bhith na bu thèarainte.

A bharrachd air Gàidhlig is Laideann rinn mi dà chùrsa ann an Eachdraidh Eaconamach, aonan ann am Feallsanachd Mhoralta agus fear ann am Foghaireachd. Facal neònach, tha fios agam. Ach mur a bheil sibh a’ creidsinn gur e sin a Ghàidhlig air <eng>“phonetics”<gai> thoiribh sùil air “foghair” ann am faclair Dwelly. Ach bithibh faiceallach ciamar a chanas sibh foghaireachd air eagal ’s gum bi daoine smaoineachadh gur ann o fhacal Beurla le ceithir litrichean a thug sibh e. Chan e <eng>“velar plosive”<gai> a th’ ann ach <eng>“palatal approximant”.<gai> Cò thuirt nach do rinn cùrsa ann am Foghaireachd feum dhomh? Thug e dhomh Beurla na fearas-mhòra.

Dh’fhàillig mi a’ chiad chùrsa de Eachdraidh Eaconamach agus b’ fheudar dhomh tilleadh a Dhùn Èideann ann am


[TD 168]

meadhan làithean-saora an t-samhraidh son oidhirp eile thoirt air an deuchainn.

Bha nàbaidh bun na h-ursann, Dòmhnall Ailean Aonghais Sheonaidh, aig an taigh air fòrladh às an arm agus thachair gu robh sinn a’ falbh air an aon latha air an Loch Mòr à Loch nam Madadh gu Mallaig. Mun deach sinn air bòrd thadhail sinn air taigh-seinnse Loch nam Madadh son rudeigin a chumadh ar cridhe rinn air an turas fhada. Ach, mar thoradh air stailc air choreigin, cha robh boinne uisge-beatha no ruma ri fhaotainn. Dh’fheumamaid ar tart a shàsachadh le sinèabhar, no “gin” mar as eòlaiche sinn air. Cha robh mise air an deoch seo a chur na mo ghoile riamh agus theab a’ chiad bhlasad dheth dìobhairt a thoirt orm.

Fhuair sinn fuasgladh air an staing seo an dèidh Loch Baghasdail fhàgail. Bha sinn shuas air an deic nuair a thàinig an sgiobair, Dòmhnall Eòsaph MacFhionghain, An Eòsag, far an robh sinn le basgaid na làimh. “Tomatoes, ’illean”, ars esan. “Dhìochuimhnich sinn am fàgail an taigh-òsta Loch Bàghasdail. Bidh iad grod mun till sinn an-earar. Ma tha sibh gan iarraidh cumaidh iad beò sibh gu madainn.” Cha bu ruith ach leum. Chan e mhàin gu robh pathadh oirnn; bha sinn a’ rùchdail leis an acras. Agus bhuail e oirnn gum biodh an stuth a bh’ anns a’ bhotal na b’ fhasa a shlugadh nan gabhamaid grèim tomato às dèidh a h-uile balgam. Ach nuair a thàinig cur-na-mara oirnn mus do ràinig sinn na h-Eileanan Tarsainn bha mise smaoineachadh gur e fuil a bha mi gòmadaich.

Mun do ràinig mi Dùn Èideann bha an clisgeadh a fhuair mi agus an ceann-daoraich a thoill mi air a dhol am feabhas agus cha do chuir an deuchainn anns an oilthigh pùdhar orm.


[TD 169]

’S ann a rinn mi cho math ’s gun deach mi air adhart gu ìre na b’ àirde de Eachdraidh Eaconamach air an ath bhliadhna. Facal comhairle gun iarraidh: ma tha thu son soirbheachadh le rud sam bith gabh steallag sinèabhar agus grèim tomato ann an aon slugadh.

Còrr ’s dà fhichead bliadhna an dèidh seo bha mi ann an taigh-bìdh còmhla ri caraidean anns a’ Chuimrigh. Bha mi ag innse na sgeulachd seo dhaibh ’s sinn a’ gabhail drama fhad ’s a bha sinn a’ beachdachadh dè bha sinn a’ dol a dh’ithe. An ath oidhche thill mi dhan taigh-bìdh, an turas seo nam ònrachd. Nuair a bha mi coimhead air a’ chairt-bìdh thàinig an tè-fhrithealaidh a-nall agus dè chuir i air a’ bhòrd ach glainne sinèabhar agus tomato. “Carson tha seo?” dh’fhaighneachd mi. “Bha mi a’ farchluais air an sgeulachd agad a-raoir,” ars ise, “agus smaoinich mi gun còrdadh e riut an ‘cocktail’ seo a bhlasad a-rithist.” Thug mi taing mhòr dhi. Ach ’s dòcha gur e “Na cuimhnich peacadh m’ òige dhomh” am freagairt a bu fhreagarraiche.

Bha an dàrna bliadhna de Eachdraidh Eaconamach mòran na bu tarraingiche. Bha an clas na bu lugha agus an t-òraidiche, Uilleam Marwick, na bu taitniche. Bhuineadh e do dh’Arcaibh agus b’ e eòlas a thoirt dhuinn air eachdraidh gnìomhachais is maoin Alba a phrìomh amas. Thug seo dhomh cothrom air rannsachadh a dhèanamh agus aistidhean a sgrìobhadh air cuspairean a bha buntainn ri mo dhualchas fhèin, leithid eachdraidh eaconamach Uibhist a Tuath agus gnìomhachas a’ chlo Hearaich. Cha robh mòran chuspairean anns an oilthigh a bheireadh na b’ fhaisge na sin thu air do stairsnich fhèin.

Ma bha an clas aig Marwick beag bha clas an Ollaimh


[TD 170]

Iain MhicMhoireich air a’ chaochladh. B’ esan a bha os cionn Feallsanachd Mhoralta agus bha còrr is ceithir cheud oileanach anns a’ chlas againn. Nam biodh a h-uile neach an làthair cha toilleadh iad anns an t-seòmar. Leisgeul math airson an clas a sheachnadh. Cha toireadh duine for nach robh thu ann. Ach cha robh a’ seachnadh clas MhicMhoireich ach an fheadhainn nach ruigeadh an seòmar-teagaisg gus am biodh na suidheachain làn agus an doras dùinte. Bha sinn air ar beò-ghlacadh leis an duine seo, le fiasag stubach gheal agus aodach seann-fhasanta, ach às aonais bileag phàipeir a bheireadh cuideachadh dha, gu deas-bhriathrach a’ mìneachadh feallsanachd Aquinas, Aristotle, Plato, Kant, Kierkegaard, Voltaire agus an t-Albannach Daibhidh Hume.

Bha eachdraidh fhèin a cheart cho inntinneach ri eachdraidh nam feallsanach mhòra. Rugadh e ann am Maxwelton, faisg air na bruthaichean far an tug Annie Laurie a gealladh dìleas dha leannan. Bhuineadh e do theaghlach a bha daingeann dhan chreideamh Chlèireach. Ach nuair a chaidh e a dh’Oilthigh Ghlaschu chuir e cùl ri creideamh cumhang is cùilteach na dachaigh agus aghaidh ri Cruthaighear a bha brosnachadh càirdeas is caidreachas a’ chinne-daonna seach a bhith gan cumail fo cheannsal agus fo sgaradh.

Anns a’ Chiad Chogadh Mhòr bha e na oifigear ann an rèiseamaid nan Camshronach agus choisinn e cliù is urram son a ghaisge. Sgrìobh e mu Chreideamh nan Trainnseachan, ìomhaigh an t-saighdeir de Dhia ann am meadhan fòirneart is casgradh. An dèidh a leòn rinn e searmon anns an robh e tagradh gu làidir às leth rèite agus mathanas. Chuir seo an caothach air cuid de phearsachan eaglais agus chaidh iad na bhad gu dìorrasach. Cha b’ fhada gus an do chuir e


[TD 171]

cùl ri creideamh eagraichte nan eaglaisean, ged a dh’fhan e treibhdhireach dhan chreideamh Chriosdail. Cha robh fa-near dha ach sìth is ceartas. Ro dheireadh a latha bha e na bhall de Chomunn nan Càirdean, na Quakers. ’S ann mar dhuine ciùin, càirdeil, comasach a tha cuimhne agamsa air. Nuair a chì mi creideamhan is eaglaisean a’ dol an ugannan a chèile bidh mi smaoineachadh le tomhas de chianalas air a chiùine ’s air a ghliocas. Agus nuair a’ smaoinicheas mi air an ainneart air an robh MacMhoireich a’ beachdachadh anns na trainnsichean bidh mi cuimhneachadh air an dealbh a rinn Dòmhnall Ruadh Chorùna air an dìmeas a rinn uachdarain is urracha mòra, gun chronachadh o chùbaidean, air na Gàidheil:

An t-sealg ’s an t-iasgach bha sinne dìon dhaibh
Am measg fuil is criadh ann an sliabh na Fraing
Cha bhlais ar beul-ne air sgath gu sìorraidh –
Tha laghan dèante nach fhiach sinn ann –
Ach dha na h-uaislean a bh’ air a’ chluasaig
’S a’ phlangaid shuarach ’s i suas mun ceann;
Bhiomaide nuair sin a-muigh aig uamhas
’S am peilear luaithe mar cluais le srann.

Ach tha mi ’n dòchas gun cùmhnar beò dhinn
Na thogas tòrachd is còir nam beann
Nuair thig na fiùrain lem briogais ghlùine
Nach deach a-null air ar cùl dhan Fhraing:
Nuair thig iad dlùth dhut dèan caog an t-sùil riu,
’S ged bhiodh ann triùir dhiubh na crùb do cheann,
Oir ’s mòr an tàmailt, ma chluinn am bàrd e,
Gun d’ theich fear Gàidhlig air sgàth nan Gall.


[TD 172]

Cha bu sgoilear Dòmhnall Ruadh ach cha robh uireasbhaidh sam bith air a thaobh feallsanachd mhoralta.

Ann an dòigh b’ e Foghaireachd – mas e sin a’ Ghàidhlig cheart air Phonetics – an cuspair a b’ fheàrr a thàinig rim chàil anns an oilthigh, agus b’ ann le turchartas a chaidh mi an sàs ann.

Airson ceumnachadh le MA dh’fheumadh tu aon chuspair saidheans ionnsachadh. Bha Foghaireachd caran ùr aig an àm agus cha robh mòran oilthighean ga thairgsinn. Ged a shaoileadh tu gum buineadh e do chànan is ealain bha e air a mheas mar saidheans. Bha e cuideachd air fear de na clasaichean a bu lugha agus bha mòran farpais am measg nan oileanach airson faighinn a-steach ann. Bha mise fada gun m’ ainm a chur a-steach air a shon agus cha robh mi dòchasach gun gabhadh iad mi. Ach ghabh. An t-adhbhar: bha iad a’ sireadh dhaoine le measgachadh chànan is dhualchainnt agus cuideigin aig an robh Gàidhlig ’s a bhruidhneadh Beurla le blas Gàidhealach. Thuig mi seo a’ chiad latha nuair a thug iad oirnn sgeulachd a chur air clàr feuch an tuigeamaid mar a bha sinn a’ fuaimneachadh lididhean is connragan is fuaimreagan ann an dòighean eadar-dhealaichte. Tha an seann chlàr agam fhathast ’s mi ’g aithris <eng>The Story of Arthur the Rat<gai> mar gum bithinn a’ sireadh obair mar actair no mar shearmonaiche.

Dh’aithnich mi gu robh an clas seo a’ dol a chòrdadh rium nuair a rinn Daibhidh Abercrombie lasgan gàire nuair a dh’fhaighneachd fear de na h-oileanaich bhragail dha an e “anal fricative” a chanadh tu ri braidhm. Nam biodh cuideigin air ceist mar seo a chur air Coinneach Jackson dh’fhaodadh tu slàn fhàgail leis an oilthigh. Ach nan cuireadh


[TD 173]

tu air Uilleam MacMhathain i bhiodh e son fhaighinn a-mach dè cho tartarach ’s a bha am braidhm.

B’ e Abercrombie a bha os cionn na roinne Foghaireachd agus bha dithis a’ cur taice ris: Ealasaid Uldall, ban-Ameireaganach, agus Peadar Ladefoged, Sasannach le sinnsrean Lochlannach. Choisinn an triùir aca cliù eadar-nàiseanta airson an teòmachd ann an cuspair air nach robh mòran eòlais aig an àm. Bha iad a’ gabhail pàirt ann an leasachadh teicneòlas ùr gus innleachd a chruthachadh aig an robh comas labhairt. Dh’fheuch mi ri Gàidhlig ionnsachadh dhan inneal ris an canadh iad PAT – <eng>Parametric Artificial Talker<gai> – ach cha robh e ga mo thuigsinn. Coltach ri feadhainn eile bha mi feuchainn ri theagaisg thar nam bliadhnaichean. Nam bithinn a’ cleachdadh ULPAN no TIP ’s dòcha gu robh PAT air a bhith fileanta ann an Gàidhlig ann am beagan lathaichean.

Cha robh lurgannan Ladefoged ris an luathaidh. Bha e siubhal ceithir ranna ruadha an domhain a’ rannsachadh fuaimean chànan a bha an impis a dhol à bith. Bhiodh na 6,500 cànan air feadh an t-saoghail a’ dol bàs mean air mhean, thuirt e, chun na h-ìre far an cunntaiseadh tu air do chorragan na bhiodh air fhàgail dhiubh an ceann mìle bliadhna. Tha e sìor fhàs coltach gun tig an fhàisneachd aige gu buil. Chan eil ach aon chànan deug air an labhairt le dàrna leth sluagh an t-saoghail. Ach tha mìle bliadhna, fiù ’s mìle latha, ro fhada do nàimhdean na Gàidhlig. Ged a chì sinn plathadh dòchais o àm gu àm chan eil e idir gealltanach nach eil Gàidhlig air an liosta de thrì air fhichead cànan oifigeil aig an Aonadh Eòrpach.

Nuair a dh’fhàg Ladefoged Alba chaidh e dh’Ameireaga


[TD 174]

agus chaidh a chliù mar sgoilear am meud. Ach cha do chuir sgoilearachd casg air o bhith gabhail pàirt ann an iomairtean annasach. Aon bhliadhna, aig Seachdain Carthannais Oilthigh Dhùn Èideann, leum e le paraisiut o mhullach Carragh-cuimhne Walter Scott agus, cleas Ruairidh ann an Òran an Airship, thàinig e nuas às na neòil agus e “gun scratch”.

Ann an 1964 chaidh fhastadh mar chomhairliche son na film ainmeil My Fair Lady, le Rex Harrison agus Audrey Hepburn mar chleasaichean. Bha am film stèidhichte air an dealbh-chluich Pygmalion anns an do dh’innis George Bernard Shaw mar a dh’fheuch am proifeasair Henry Higgins ri shealltainn dhan sgalaig Eliza Doolittle mar a bhruidhneadh i Beurla nan uaislean.

Ged a bha e ga mo theagaisg chuir mi eòlas na b’ fheàrr air Ladefoged le bhith ga chuideachadh le innleachd ris an canadh iad “palatography”, a bha sealltainn dè bha tachairt am broinn do bheòil nuair a dhèanadh tu fuaimean àraidh. Bha thu cur fùdar air do bhannas agus an uair sin a’ dèanamh fuaimean mar ‘t’ is ‘1’ is ‘d’. Chumadh tu do bheul fosgailte gus an cuireadh e camara beag a-steach ann gus dealbh a tharraing de do chàirean, a’ sealltainn far an do ghluais do theanga am fùdar.

Thairg cuid againn a dhol a-steach a ghabhail pàirt anns an rannsachadh seo gach madainn Disathairne. Agus abair gun do chòrd e rinn. ’S e fùdar seoclaid a bha e spliachdadh nar beul agus nuair a rachadh gach dealbh a tharraing bha sinn a’ glanadh ar teanga ’s ar càirean le balgaman mòra leanna. Cha leigeamaid a-leas sgillinn a chosg air biadh no deoch gu oidhche Shathairne! Agus tha sin ga mo thoirt chun nan rudan a bu chudromaiche ann an caithe-beatha cuid againn: cur-seachad, conaltradh is dibhearsain.


[TD 175]

Feasgar Disathairne bhiomaid ag iomain, an Dùn Èideann fhèin mar bu trice ach uaireannan an Glaschu, Obar Dheadhain is Dùn Omhain. Aon bhliadhna chaidh sinn a Thaigh na Bruaich a chluich an aghaidh sgioba Chaolais Bhòid anns a’ chiad chuairt de Chupa na Camanachd. Fhuair sinn labanachadh ann an dà dhòigh: chaill sinn an gèam agus bha deàrrsach uisge ann a dhrùidh air ar seice.

Bha an raon-cluiche mar shùil-chruthaich, làn le sgiodar is sluic is gropain. Bhathar cuideachd ga chleachdadh mar achadh ionaltraidh. Ach cha bu chòir dhòmhsa a bhith gearain – chuidich bò mi gu tadhal fhaighinn, an aon tè a fhuair mi air an t-seùsan sin. Chaill mi sealladh air a’ bhall anns an eabar ach chunna mi buachar mairt agus smaoinich mi gur dòcha gu robh am ball air falach ann. Thug mi slaic dhan a’ bhuachar leis a’ chaman agus mun cnagadh tu cnò bha am ball anns an lìon. Agus bha am fear-gleidhidh air a’ ghànrachadh leis a’ bhuachar. Theich mi gu ceann eile na pàirce mus geadadh e mi.

Bha duine fiùghanta, agus caran àraid, anns an sgire – fear MacRath – a bha cur taice mhòr ri iomain agus ri sgioba Chaolais Bhòid. An dèidh a’ ghèam thug e sinn gu biadh ann an taigh-òsta. Nuair a bha sinn a’ dol air bòrd a’ bhus gu tilleadh a Dhùn Èideann thug e dhuinn tiodhlac a chumadh ar cridhe rinn air an t-slighe fhada: chan e mhàin aon bhotal uisge-bheatha ach leth-dusan. Thug e dhòmhsa leth-bhotal dhomh fhèin, ag ràdh: “’S iomadh gèam iomain aig an robh mi ach seo a’ chiad turas riamh a chunna mi duine faighinn tadhal le cuideachadh o bhuachar bà. Feumaidh sinn an raon a sgioblachadh air eagal ’s gun tachair e a-rithist.”

Bha cèilidh mòr againn air an rathad air ais. Mar a bha an


[TD 176]

tìde dol seachad bha na h-òrain a’ fàs na bu dhrabasta agus na caileagan a thàinig a chur taice rinn a’ fàs na bu ghruaimiche. Feumaidh gur e seo a’ chiad uair a thuig iad gu robh “Ball of Kirriemuir” a’ sìneadh gu dà fhichead ceathramh, agus gach fear dhiubh na bu dhrabasta na am fear air thoiseach air. Air mo shonsa, bha mi na bu mhoiteile à tadhal an todhair agus às an leth-bhotal a fhuair mi air a shàilleabh na bha mi gun do chluich mi an aghaidh Celly Paterson, cluicheadair iomain cho math ’s a bha riamh an Alba.

B’ e ar culaidhean fhèin a bha sinne a’ sgioblachadh oidhche Haoine ’s oidhche Shathairne, gu h-àraidh ma bha deit againn. Mar bu trice cha robh, ged a bha sinn beò an dòchas, agus rachadh dithis no triùir againn gu taigh-bìdh aig Crois na Cìse far am faigheamaid ròic de bhiadh Eòrpach. Cha leigeadh iad a-leas faighneachd dè bha sinn ag iarraidh. Bha fios aca gur e Hungarian goulash, spaghetti, aran donn agus botal leann. Bhiodh an truinnsear làn a-mach air a bheul agus dh’itheamaid na bh’ air gus am biodh e gu sgogadh oirnn. Bha e a’ cosg còig tastain.

Air oidhche Haoine b’ e an taigh-dhealbh ar ceann-uidhe. Ged a tha iomadh bliadhna nach robh mi ann an taigh-dhealbh saoilidh mi gur ann an-dè a chunna mi <eng>East of Eden, Bridge on the River Kwai agus Paths of Glory.<gai> Agus cha dìochuimhnich mi an tè air an robh ainm a fhreagradh air cuid againn fhèin: <eng>Rebel Without a Cause.<gai>

B’ i an talla far am biodh na coinneamhan aig Comann Ceilteach Oilthigh Dhùn Èideann ar caladh oidhche Shathairne. Ach air an t-slighe chuireamaid seachad beagan ùine anns an Woolpack, taigh-seinnse seann fhasanta le rèile aig bonn a’ chunntair agus min-sàibh air an làr. Aig amannan eile bhiomaid a leigeil oirnn nach buineamaid dhan a hoi


[TD 177]

polloi agus bhiomaid a’ tathaich nan taighean-seinnse anns am biodh na bàird, na craoladairean agus daoine ionnsaichte eile a’ cruinneachadh: an Abbotsford, Milne’s, Canny Man’s, Greyfriar’s Bobby, Ye Olde Golf Tavern, agus am fear a b’ fheàrr dhiubh air fad, Sandy Bell’s. Corra uair rachamaid dhan Taigh-òsta Imperial, chan ann idir a chionn ’s gu robh sinn a’ faireachdainn spaideil ach a chionn ’s gu robh fios againn gu robh fàilte romhainn on mhanaidsear, Dòmhnall Mac a’ Phiocair, seinneadair a choisinn Bonn Òir a’ Mhòid ann an 1946. Bha e fhèin agus a bhean, a bhuineadh do dh’Uibhist a Tuath, fialaidh le chèile agus toilichte aoigheachd a thoirt do dhaoine òga às na h-eileanan.

Bha eileanach eile gar tàladh mar chudaigean gu maghar. A h-uile feasgar Sàbaid bhiodh an eaglais aig Murchadh Eòghain Dòmhnallach à Drinisiadar sna Hearadh loma-làn, eadar mnathan-uasal a’ bhaile nan còtaichean-bèin agus oileanaich aig nach robh dà sgillinn a shuathadh iad ri chèile. Bha e air searmonaiche cho comasach ’s a sheas ann an cùbaid. Ged a bha an coitheanal aige cho beairteach, fiosrach is foghlaimte ri coitheanal sam bith anns an dùthaich cha robh e sodal no miodal riutha. Bha e iriosal ach dàna, coibhneil mar bu trice ach cas is connspaideach mu bheachdan a bha e meas mearachdach. Bha e mothachail air neart is laigse a’ chinne-daonna, eirmseach is àbhachdach, agus sgaiteach air a theangaidh nuair a bha e faicinn feum air aimhleas is àrdan a chronachadh. Agus bha liut cainnte aige ann am Beurla nach cluinneadh tu ach ainneamh. Dhan fheadhainn againn a bha cleachdte ri creideamh is searmonachadh cumhang aig nach robh mar amas ach casg is cuingealachadh, bha teagaisg Mhurchaidh Eòghain mar aiteal grèine air latha duatharach.


[TD 178]

Nuair a sgaoileadh an eaglais rachamaid a dh’èisteachd ri searmoin de sheòrsa eile. Air oidhche Dhòmhnaich bhiodh am Mound air Sràid a’ Phrionnsa mar chùbaid aig feadhainn a bha son daoine a choiteachadh a dh’ionnsaigh am barailean fhèin, co-dhiù bha am beachdan ceart no ceàrr. Bha cuid de na h-òraidean guineach: Wendy Wood a’ cur sìos air daoine nach robh creidsinn ann am fèin-riaghladh son Alba; John Cormack aig Protestant Action a’ slàraigeadh a’ Phàp; agus burraidhean eile a’ toirt droinneadh air a h-uile duine nach tàinig às an aon mholldair riutha fhèin.

Ged nach robh mòran agam mun an fheadhainn a bhiodh a’ cur às an corp air Sràid a’ Phrionnsa, thòisich mi gabhail ùidh ann am poilitigs agus ann an deasbad. Ach cha robh mi sgileil air aon seach aon dhiubh. Bha mi greis an sàs, còmhla ri Ruiseal MacIain agus Daibhidh Steele, ann an oidhirp gus ath-nuadhachadh a thoirt air Comunn Libearalach no h-oilthigh. Ri ùine chaidh iadsan dhan Phàrlamaid agus an dèidh sin do Thaigh nam Morairean. Bha “peerage” an dàn dhaibhsan; b’ e fuireach anns an “steerage” a bha an dàn dhòmhsa.

A’ bhliadhna bha mi nam cheannard air Comann Ceilteach na h-oilthigh fhuair mi cuireadh gu cuirm a’ cur fàilte air Seumas Mòr na Feusaig, James Robertson Justice, a bha na h-oileanaich air a thaghadh mar reachdaire. Nuair a rug mi air làimh air chuir mi meal-a-naidheachd air ann an Gàidhlig agus fhreagair e mi ann an Gàidhlig. Bha e air suas ri fichead cànan ionnsachadh agus bha e fileanta ann an grunn dhiubh. Bha pàirt aige ann an ceithir fichead film. Ach nuair a chaochail e ann an 1975 ’s gann gu robh fichead punnd Sasannach aige air fhàgail.


[TD 179]

Gach bliadhna bha farpais deasbaid eadar comainn na h-oilthigh. Aon turas b’ e Ruiseal MacIain, Camshron Moireach agus mi fhèin a bha riochdachadh a’ Chomainn Cheiltich, triùir de bhalaich sgoil Phort Rìgh. B’ ann cairteal na h-uarach mus rachadh tu air an àrd-ùrlar a bha fios agad dè an cuspair air am bruidhneadh tu. Thagh iad fear annasach dhuinne son a mholadh: Is e mallachd do luchd na dibhe a th’ ann an obair. Seann ghnàth-fhacal ’s a chùlaibh air a’ bheulaibh.

Chaidh sinn sìos dhan a’ bhàr a bheachdachadh air a’ chuspair ach cha b’ fhada gus an tàinig sinn chun a’ cho-dhùnaidh dè bha sinn a’ dol a ràdh. Cha robh smid. Bha sinn gu bhith balbh, ach cha bhiomaid gun bhalgam. Thug sinn bogsa de bhotail leann air ais dhan talla agus, nuair a chaidh ar gairm airson am moladh a chur air adhart, cha tuirt sinn dùrd. An àite labhairt gu deas-bhriathrach no gu leibideach dh’òl sinn air ar socair às na botail. Fhuair sinn bualadh bhas nach do thoill sinn ach cha do choisinn sinn duais. Tha amharas agam gun tuirt na britheamhan ri chèile nach sùilicheadh tu an còrr o bhlaigeardan a thàinig à sgoil Phort Rìgh.

Ann an 1956 bha adhbhar deasbaid agus gearain gu leòr aig oileanaich agus thog cuid againn fianais làidir an aghaidh trì iomairtean, dhà dhiubh a’ bagairt air sìth an t-saoghail agus aon a’ bagairt air ar cànan ’s ar dualchas. Nuair a dhiùlt Breatann ’s an Fhraing taic airgid a chur ri togail Dàm Aswan ghabh an Còirneal Nasser seilbh air Clais-uisge Suez, air an robh Breatann ’s an Fhraing an crochadh mar shlighe do bhàtaichean ola. Chuir iad romhpa nach robh roghainn aca ach a dhol a chogadh ris an Èipheit. Gu fortanach chaidh Ameireaga, an Ruis agus na Dùthchannan Aonaichte anns an


[TD 180]

eadraiginn mus deach a’ chonnspaid na bu mhiosa. Bhòidich mi aig an àm nach cuirinn mo thaic gu bràth ri riaghaltas Tòraidheach agus chùm mi ri mo ghealladh. Bha iad air poileasaidh Bhreatainn a thaobh dhùthchannan cèin a chur fo smachd nan Ameireaganach son nan làithean ri teachd. Ach cò shaoileadh gur e prìomhaire Làborach agus na sgiomailearan sleamhain mun cuairt dha a bhiodh ag imlich Sheòrais Bush agus a’ gairm cogadh stèidhichte air fianais-bhrèige mu Iraq faisg air leth-cheud bliadhna an dèidh Suez?

Fhad ’s a bha connspaid Suez fhathast a’ dol bha ar-a-mach anns an Ungair agus, an dèidh dhan an t-sluagh chumanta buaidh fhaighinn air poileas na dùthcha, chuir iad riaghaltas ùr air chois. Ach cha do mhair e fada nuair a chuir tancaichean na Ruis stad orra. Chan eil cinnt chun an là-an-diugh cia mheud a chaidh a mharbhadh ’s a leòn ach tha fios againn gun do theich dà cheud mìle fògarrach às an dùthaich. B’ e taisbeanadh le oileanaich a las an t-sradag a thòisich an ar-a-mach. Chùm sinne ar taisbeanaidhean fhèin mar thaice dhaibh. An ath bhliadhna bha fear de na theich às an Ungair air a’ chlas agam agus na shuidhe ri mo thaobh. Dà fhògarrach, fear à Godollo agus fear à Gollair.

Fhad ’s a bha sinn a’ deasbad mu chogadh Suez agus ar-a-mach na h-Ungair thàinig an naidheachd gu robh riaghaltas Bhreatainn am beachd raon rocaidean a thogail an Uibhist a Deas. Bha cuid againn gu làidir den bheachd gu robh seo a’ dol a dhèanamh barrachd call na buannachd agus gu robh e dol a dhèanamh cron air cànan is cultar nan Eilean Siar. Ach cha d’ fhuair sinn mòran èisteachd. Dh’fheuch cuid de na h-eileanaich fhèin ri glas-ghuib a chur oirnn. Luath no mall, thèid cuibhle na casaid mun cuairt a cheart cho cinnteach


[TD 181]

ri cuibhle an fhortain. An ceann leth-cheud bliadhna bha glaodh gearain na bu chruaidhe ann son an raon a chumail a’ dol nuair a bha an t-arm a’ bagairt cur às dha. An turas seo dh’èist an riaghaltas.

Dhaingnich an deasbad mu raon nan rocaidean mo mhothachadh gu robh Gàidhlig agus na coimhearsnachdan far an robhar ga cleachdadh ann am fìor chunnart. Thòisich mi air Gàidhlig a sgrìobhadh a h-uile cothrom a gheibhinn. Aig an àm bha iris litreachais anns an oilthigh air an robh an t-ainm Jabberwock. Tha mi smaoineachadh gu bheil an aon chiall aig an fhacal sin ri “gobbledegook”, agus tha sin fìor mun a’ chiad cholbh Gàidhlig a nochd ann. Dè a shùilicheadh tu? ’S e mi fhèin a sgrìobh e. A’ faicinn m’ ainm ri taobh nan diùlnach Ùisdean MacDhiarmaid, Seòras Bruce, Raibeart Garioch, Daibhidh Daiches agus Sydney Goodsir Smith bha mi smaoineachadh gur ann dhomh a rug an cat an cuilean.

Bha an colbh mu chor na Gàidhlig agus, an dèidh slaic thall ’s a-bhos a thoirt air riaghladairean, buidhnean, luchd-teagaisg, pàrantan agus mì-rùn mòr nan Gall, cho-dhùin mi nach robh a’ ghlainne ach ìosal. Dh’fhaighneachd mi dè bhathar a’ dèanamh mu chor na Gàidhlig a leasachadh, agus fhreagair mi: “Na thathar a’ dèanamh ’s ann airson an deò a chumail innte, chan ann idir son smior ùr a chur na cnàmhan. Chan eil Gàidhlig ann an canastairean gu mòran buil, ’s cha mhotha na sin a thig adhartas gun oidhirp, buannachd gun drip, aiseirigh gun dìcheall. ’S fheàrr dealas na deasbad. A bheil sinn son gun traogh an rong gu tur às a’ chànan a bha o shean aig “gach mith is math an Albainn, beag is mòr.”

Seo a’ chiad sgrìobhadh Gàidhlig a chuir mi riamh ann an clò agus, ged nach robh e barraichte mar litreachas no


[TD 182]

mar bhreithneachadh, thug e misneachd dhomh. Thòisich mi air rannaghail de bhàrdachd a chur ri chèile agus nuair a dh’innis mi seo do charaid a bha ’g ionnsachadh Gàidhlig dh’fhaighneachd e an dèanainn eadar-theangachadh air Holy Willie’s Prayer. Sin an dara rud a sgrìobh mi a nochd ann an clò.

Le nach robh mi air m’ inntinn a dhèanamh suas dè bha mi dol a dhèanamh nuair a dh’fhàgainn an oilthigh b’ e dùrachd dhìomhair mo mhàthar gu rachainn dhan a’ mhinistrealachd, no co-dhiù gum bithinn ga mo ghiùlain fhèin mar neach air an tàinig atharrachadh nan gràs. Chan aidicheadh i seo gu h-obann rim athair ach bha amharas math aige dè bha na beachd. Nuair a sheall mi Ùrnaigh Uilleim Chràbhaich dha leugh e air a shocair e agus cha tuirt e diog gus an robh e deiseil. Shìn e gu mo mhàthair e le lasair bheag na shùilean ged nach robh snodha gàire air a bhilean. Agus thuirt e: “Cha ghabh eaglais sam bith gnothach ris a-neist.” Thug seo cothrom dhomh innse dhaibh dè bha na mo bheachd: bha mi dol a theagaisg sgoile. Fhuair iad le chèile faothachadh.

Ma bha mi dol a theagaisg Gàidhlig cha b’ urrainn dhomh fuireach an Dùn Èideann, far an do thòisich na greimeannan fàis a’ dol am feabhas. Nuair a bhithinn a’ tilleadh ann bhithinn a’ meòrachadh air a’ bhuaidh a bh’ aig an oilthigh ’s aig mo chompanaich air mo bheatha, a bha nise teannadh ri fàs cunbhalach far am b’ àbhaist dhi a bhith cugallach.

Mi nis a-rithist air d’ àrainn,
Is m’ aigne mire ri d’ fhàilte,
Na bliadhnaichean a’ sìoladh seachad
Air chlàr na cuimhne is na h-eachdraidh.


[TD 183]

Ach chan ionann a-nochd is gach oidhche
Bhithinn a’ sireadh sùrd is aoibhneas,
Leabhraichean, òrain, còmhradh, coibhneas,
Eadar an oilthigh ’s an taigh-seinnse.

Ma bha caractaran am measg an luchd-teagaisg bha cinnich an lùib nan oileanach cuideachd. Bha mi taingeil gun do chuir mi eòlas air cuid dhiubh agus gu h-àraidh air Ùisdean Barrach, Eòghainn Muileach agus Aonghas Allt Bheatha.

Aon mhadainn air mo rathad gu clas thachair mi ri Ùisdean faisg air an togalach far an robh e ’g ionnsachadh dotaireachd. Bha na casan a’ dol mu seach. Cleas an fhir anns an òran bha e “beiteadh an rathaid ’s a’ tomhas a leud.” Dh’fhaighneachd mi dha càite robh e dol agus fhreagair e le liotaiche gu robh e dol gu <eng>“oral exam”.<gai> Co-dhiù bha e dol gu deuchainn ceasnachaidh no a dhèanamh sgrùdadh air beul cuideigin cha chanainn gu robh e comasach air aon seach aon dhiubh. An dèidh làimhe bhuail e orm gur dòcha nach robh e ach a’ tarraing asam agus gur ann air a rathad dhachaigh a bha e son norrag fhaighinn an dèidh oidhche mhòr.

Duine mòr foghainteach a bh’ ann an Eòghainn ach bha e sìobhalta socair. An dèidh coinneamhan a’ Chomainn Cheiltich bhiodh an dithis againn a’ toirt dà bhanaltram òg às na Hearadh dhachaigh dhan ospadal far an robh iad ag obair. Bha càr beag le mullach fosgailte aig Eòghainn. Bha e freagarrach son dithis a bhith siubhal ann. Ach ceathrar? Bha sinn air ar fùcadh ann mar sgadan ann am baraille. Nam biodh poileasman air ar stad bha e air ar cur an grèim no air a lùths a chall a’ magadh oirnn.

Bha Aonghas ann an Colaiste na h-Eaglaise Saoire agus


[TD 184]

bha e ga ghiùlan fhèin na bu stòlta na an còrr againn. Nuair a bhiomaid a’ cluich chairtean bhiodh e na shuidhe ri ar taobh a’ leughadh leabhar. Cha robh mise cho sgileil ri càch air “bridge” agus nuair a bhithinn a’ cur seachad cus tìde a’ smaoineachadh dè an ath chairt a bu chòir dhomh chluich chuireadh Aonghas cagar nam chluais: “Feuch ten of spades.”

Fhad ’s a bha mi anns an oilthigh bhithinn a’ tilleadh dhachaigh aig àm nan làithean-saora, a ghabhail fois aig Nollaig is Càisg ach a chuideachadh le obair na cruite rè saor-làithean fada an t-samhraidh. Ach cha b’ e “obair obair Fhearchair” a bha fa-near dhomh fad na tìde. Bha pailteas de chur-seachad ann: ball-coise, dannsaichean, farpais aig na geamachan air machairean Hòmhstadh is Àsgairnis. A’ chiad turas a chaidh mi gu geamachan Uibhist a Deas stad sinn aig dannsa ann am Baile Mhanaich air an rathad air ais. Cha d’ fhuair mi dhachaigh gu ochd uairean sa mhadainn. Bha mo mhàthair air a bhith air a cois fad na h-oidhche le uallach. Tha mi creidsinn gu robh gun tachrainn ri nighean Chaitligeach mar phàirt den iomagain.

Aig an àm sin cha robh cabhsair eadar Uibhist a Tuath is Beinn na Fadhla. B’ ann air dà bhàta a shiubhail an còmhlan againn eadar an dà eilean. Air an t-slighe air ais ann an uairean beaga na maidne bha an làn ìosal agus dh’fheumadh na h-eathraichean fadhail a leantainn. Ged a bha an fhadhail cumhang bha an dà eathar aig amannan taobh ri taobh fhad ’s a bhathar a’ sìneadh botal uisge-bheatha o thè gu tè.

Bha mo mhàthair diombach cuideachd gun do chluich mi ball-coise an aghaidh sgioba à Steòrnabhagh air Disathairne nan òrduighean. Agus bha i cheart cho iomagaineach nuair a chaidh mi gu ruige Steòrnabhagh còmhla ri sgioba Uibhist.


[TD 185]

Feumaidh gu robh caileagan Leòdhais a cheart cho cunnartach ri feadhainn Uibhist a Deas.

Bha mi turas eile air an aiseag eadar Càirinis is Gramasdal air latha fuar Bliadhn’ Ùire. Bha tidsear à Beàrnaraigh, Iain Peatarsan, còmhla rium agus thòisich e ’g argamaid ri fear-an-aiseig, Ailig Gob an Rubha. Mar a bu nimheile bha an deasbad a’ dol ’s ann a b’ fheàrr a bha e còrdadh riutha le chèile. Mu dheireadh thug Ailig botal à pòcaid na trobhtaig agus shìn e do dh’Iain e. Thionndaidh e riumsa an uair sin agus thuirt e: “Cha chreid mi gun do thoill thusa boinne. Cha tug thu droch bheul dhomh!”

Bha aon samhradh nach do thill mi dhachaigh aig deireadh na h-Ògmhios mar a b’ àbhaist. Bha mi fhèin ’s mo charaid Dòmhnall Iain Moireasdan à Caolas Scalpaigh an dùil gu faigheamaid cothrom cosnaidh an Dùn Èideann airson mìos no dhà. Fhuair sinn fhèin agus oileanaich eile obair a’ togail nam faraidhean air busaichean a bha siubhal eadar Dùn Èideann, Glaschu is bailtean cho fada air falbh ris a’ Chaisteal Nuadh an ceann a tuath Shasainn. Cha do mhair an cosnadh fada nuair a chaidh an luchd-obrach air stailc son barrachd tuarastail. Phàigh na h-oileanaich cìsean dhan aonadh, an TGWU, agus fhuair sinn beagan pàighidh bhuapa gus an tug am buidheann còmhdhail SMT dhuinn ar leabhraichean.

Aig toiseach na stailce bha sinn air an t-sràid le brataichean is bileagan fiosrachaidh a’ sealltainn cho suarach ’s a bha an fheadhainn nach toireadh dhuinn tuarastal iomchaidh. Aon latha stad carbad anns an robh luchd-turais às an Ruis. Dh’fhaighneachd iad dhuinn dè bha sinn a’ dèanamh agus nuair a dh’innis sinn dhaibh gu robh sinn air stailc thuirt iad “Gura math a thèid lèibh” agus thug iad dhuinn buinn umha


[TD 186]

agus botal bhodca. Cha do mhair am botal fada ach tha am bonn agam fhathast. Air aon taobh tha briathran Ruiseanach a tha ciallachadh “A luchd-obrach an t-saoghail, thigibh còmhla.” Air an taobh eile tha gnùis Lenin. Nuair a sheall mi am bonn do bhodach ann an Ceap Breatann dh’fheòraich e an do ghabh na Ruiseanaich an t-òran luaidh aca: Hò mo Lenin, Hè mo Lenin, ’S e mo Lenin am fear ùr.”

Nuair a bhiodh mòran dhaoine a’ cleachdadh nam busaichean chuireadh iad dhà dhiubh air an t-slighe. Bha mise aon oidhche air an dàrna bus eadar Dùn Èideann is Glaschu. Aig stèisean Ghlaschu dh’iarr iad air an dràibhear am bus a bha tilleadh a Dhùn Èideann a leantainn agus nuair a bhiodh e làn an còrr den an luchd-siubhail a thogail. Ach ’s gann gu robh sinn air an stèisean fhàgail nuair a dh’iarr e orm an soidhne <eng>‘Out of Service’<gai> a chur suas air an uinneig aghaidh. Rinn e air Dùn Èideann mar an teine biorach. Cha do thill e gu stèisean nam busaichean idir. Stad e am bus air tè de shràidean a’ bhaile. Thug e dhòmhsa ceithir tastain son tagsaidh fhaighinn chun na stèisein agus chaidh e fhèin air chèilidh air an tè air an robh e suirighe. Seo an aon turas riamh a chunna mi fear a’ dol a chaithris na h-oidhche le “double decker”.

Foghlam gu tilleadh

Dìreach mar a bha àite-fuirich air fear de na h-adhbhair gun do roghnaich mi dhol a dh’oilthigh Dhùn Èideann bha e cuideachd na adhbhar gun deachaidh mi gu Colaiste Chnoc Iòrdain. Bha piuthar màthar dhomh a’ còmhnaidh an Glaschu


[TD 187]

agus bha i son gum fuirichinn còmhla rithe fhèin ’s ris an teaghlach.

Bha adhbhar eile agam cuideachd. Aon latha ag iomain an aghaidh sgioba camanachd Sgitheanaich Ghlaschu dh’fhaighneachd an ceatharnach a bha cluich nam aghaidh agus a’ dèanamh cinnteach nach fhaighinn faisg a’ mhìle air a’ bhall cò às a bhà mi agus dè bha nam bheachd a dhèanamh an dèidh ceumnachadh às an oilthigh. Nuair a fhreagair mi gu robh mi smaoineachadh air a dhol a theagaisg sgoile, thuirt e: “Thig do Cholaiste Chnoc Iòrdain. Tha feum air tidsearan Gàidhlig.”

Dh’aidich e nuair sin cò è: Jake Dòmhnallach, Seonaidh Ailig Sheòrais Mhòir à Camus Tianabhaig san Eilean Sgitheanach. Bha e teagaisg Gàidhlig ann an Cnoc Iòrdain. B’ i seo a’ chiad cheum den chàirdeas a bha gu bhith eadar an dithis againn agus den bhuaidh a thug an t-oideachadh aige air mo bheatha. B’ e fhèin agus Iain A. Mac a’ Ghobhainn, Iar-cheannard na colaiste, a bhrosnaich mi gu dhol a theagaisg Gàidhlig. A dh’aindeoin na h-obrach phrìseil a rinn iad às leth foghlam Gàidhlig cha d’ fhuair iad riamh am moladh a thoill iad. Cha d’ fhuair iad tiotal no urram. Tha daoine fiùghail eile cuideachd a thug piseach mòr air foghlam Gàidhlig agus cha chluinn thu fiù ’s iomradh orra an-diugh. Bha iad beò ann an linn mus do thòisich feadhainn nach do rinn car buadhach son foghlam Gàidhlig a leasachadh a’ faighinn tiotal ollaimh.

Gu do chur air ghleus son colaiste an fhoghlaim dh’fheumadh tu trì seachdainean a chur seachad an toiseach ann an sgoil a’ gabhail ealla ri tidsearan a’ teagaisg. Gheibheadh tu fhèin cothrom clasaichean a theagaisg agus bheireadh na tidsearan comhairle dhut, gu h-àraidh ma bha thu dèanamh


[TD 188]

mhearachdan. Rinn mise na trì seachdainean ann an sgoil Cheann a’ Bhàigh. Bha e annasach a bhith air ais ann agus do dhleastanas dhan a’ chloinn an àite bhith umhail dha na tidsearean.

A’ chiad seachdain bha mi còmhla ri Alasdair Levack à Bun Ilidh, air a robh mi eòlach anns an oilthigh agus a bha na dheagh charaid. Bha e teagaisg na cloinne a bu shine anns a’ bhun-sgoil. An dara seachdain bha mi còmhla ri Calum MacLeòid à Leòdhas. Bha esan a’ teagaisg Gàidhlig dhan chloinn anns an àrd-sgoil. Dithis dhaoine comasach – dhearbh iad cho glic ’s a bha iad nuair a phòs iad mnathan Uibhisteach. Bha feadhainn againn, ’s fheudar, nach robh idir cho glic riutha.

Chuir mi seachad an treas seachdain còmhla ri mo sheann mhaighstir-sgoile, Dòmhnall Baoid. Mar a dh’ainmich mi cheana bha e air fear den luchd-teagaisg a b’ fheàrr a thachair rium. Ach bha sradag na nàdar a chuir smal air a chomas. Bha na tidsearan gu lèir dealasach ach bha àrainneachd na sgoile air fàs puinnseanta, millteach agus mì-shuaimhneach. Bha nàimhdeas is droch-amharas is farmad a’ cur sgleò air a’ cho-obrachadh a dh’fheumas sgoil. Trì tursan chuala mi am Baoideach a’ cronachadh thidsearan ann am fianais na cloinne. Nuair a thàinig an argamaid gu mallachadh is grìosad chuir mi romham nach b’ i seo an sgoil anns am bu mhiann leam a bhith teagaisg. Cha mhòr nach do chuir mi cùl ri teagaisg buileach glan nuair a thadhail fear de mhinistearan na sgìre. Thug e òraid nach tuigeadh feallsanach no eachdraiche do chlann eadar deich is dusan bliadhna dh’aois. An cuspair: <eng>“A bad man called Voltaire.”<gai>

Anns a’ cholaiste bha againn ri cola-deug a chur seachad


[TD 189]

gach teirm ann an sgoil agus bhiodh na h-òraidichean a bha gar teagaisg a’ tighinn a dhèanamh lèirmheas air an obair againn. Bha mise ann an trì sgoiltean: Bun-sgoil Penilee, Acadamaidh Bellahouston agus Acadamaidh Shawlands.

A’ chiad latha ann am Penilee thug am maighstir-sgoile, duine mòr greannach gnuatha, gu uinneag na h-oifis aige mi. Bha sinn a’ coimhead a-mach air sgaoilteach mhòr de thaighean còmhnaidh ’s thuirt e: “Tha eagal am beatha aig a h-uile athair is màthair anns na taighean ud romhamsa.” Bha eagal mo bheatha agamsa roimhe cuideachd. Agus aig na tidsearan agus a’ chlann gu lèir. B’ e duine macanta, soitheamh a bh’ anns a’ Bhaoideach an taca ris an fhear seo.

Air an ath theirm bha mi teagaisg eachdraidh ann an Shawlands. Cha robh ach nigheanan a-mhàin anns a’ chlas a bu trice bh’ agam agus cha robh suim aca de eachdraidh no cuspair sam bith, gu h-àraidh mas e oileanach nach robh mòran na bu shine na iad fhèin a bha ga theagaisg. B’ e seo ginealach nan ciutaigeas soillseach, na <eng>“luminous socks”,<gai> mullach an fhasain aig an àm. Nuair a choisicheadh iad a-steach dhan t-seòmar-teagaisg bha thu air do dhalladh le dathan deàlrach nach robh riamh ann am bogha-froise. Bhiodh iad a’ monabar ’s a’ slaodadh rud sam bith ach leabhraichean às na bagannan aca mus socraicheadh iad airson leasan an latha. Bha e doirbh aithneachadh an robh iad ag èisteachd no ag aisling. Nuair a chuireadh iad suas an làmhan cha robh thu cinnteach an e ceist no freagairt a bh’ aca. Aon latha chuir mi ceist air a’ chlas agus cha deach suas ach aon làmh. Chan e freagairt no cuspair an latha bha air aire na tè seo. <eng>“Please sir, were you that funny little man Drooby in the film Rockets Galore?”<gai> dh’fhaighneachd i. Bha


[TD 190]

aithreachas orm an dèidh làimhe gun deach mi às àicheadh gur mì oir ’s dòcha gu robh iad air barrachd gèill a thoirt dhomh. Cha b’ i seo an aon turas a choltaich cuideigin mi ri Ronnie Corbett.

Gu mì-shealbhach bha an aon chlas agam an latha thàinig òraidiche às a’ cholaiste a thoirt breith air m’ obair. Gun innse dhan a’ chlas cò è no carson a bha e an seo, shuidh e aig a’ chùl ag èisteachd ’s a’ sgrìobhadh notaichean. Nuair a thug e ’n aire nach robh mòran a’ freagairt nan ceistean agam thòisich e a’ cur suas a làmh fhèin son am brosnachadh. Bha mi toilichte tè de na caileagan fhaicinn le a làmh suas mar gum biodh i smèideadh ri caraid. Ach gu mì-fhortanach chan e freagairt a bh’ aice ach teachdaireachd: <eng>“Please sir, the auld fella at the back wants oot!”<gai>

Air an teirm mu dheireadh chuir mi seachad cola-deug ann an sgoil na bu spaideile, Bellahouston, far an robh Uibhisteach eile, Dòmhnall Ailig Dòmhnallach, a’ teagaisg Gàidhlig. Seo dà sheachdain cho feumail agus cho tlachdmhor ’s a chuir mi seachad fhad ’s a bha mi dol tron fhoghlam. Cha robh a’ chiad latha ro ghealltanach nuair a thug cuideigin rabhadh dhomh ann an seòmar nan tidsearan gun suidhe ann an sèithear no òl à cupa bha air a chur air leth son cuideigin eile. Nam bristeadh tu an riaghailt sin chluinneadh tu air a’ chluas bu bhuidhre an càineadh a bha feitheamh ort. Mar a thachair, bha na tidsearan gasta, a’ chlann modhail, agus Dòmhnall Ailig cuideachail agus coibhneil. Nuair a thadhaileadh Jake a dh’fhaicinn ciamar a bha mi faighinn air adhart bha mi fàs na bu shaoirsneile gu robh mi air an obair cheart a thaghadh.

Bha Jake air a bhith teagaisg ann am Bellahouston mus deach e a Chnoc Iòrdain agus bha cuid de na sgoilearan aige


[TD 191]

a’ dol a chosnadh cliù ann an saoghal na Gàidhlig. Seall Tormod MacIllEathain. B’ fheàrr leam gu robh mi cho tàlantach agus cho math air sgrìobhadh ris. Chuir feadhainn a bha Jake a’ teagaisg an Cnoc Iòrdain loinn is leasachadh air foghlam Gàidhlig ann an iomadh sgoil. Chan eil annamsa ach aon am measg cheudan a tha fada na chomain. Tha feadhainn a tha ’g ionnsachadh na cànain fhathast a’ cleachdadh nan leabhraichean aige, Gàidhlig Bheò agus Ceum air Cheum. Thug e mo bheatha-sa ceum – chan e ceum ach sìnteag – air adhart.

Aig an àm bha Colaiste Chnoc Iòrdain fo ùghdarras Roinn Foghlaim na h-Alba. Cha robh earbsa aca anns na h-oilthighean son foghlam a thoirt do luchd-foghlaim. Tha cion earbsa air a bhith mar anshocair ann an eachdraidh Alba agus tha eagal orm gu bheil e gabhaltach agus leantainneach. An-diugh tha a’ cholaiste mar phàirt de Oilthigh Srath Chluaidh. Tha na ballachan dìon a’ tuiteam mean air mhean. Ach chanadh cuid nach eil iad a’ crìonadh luath gu leòr.

Nuair a bha mise innte bha faisg air dà mhìle oileanach anns a’ cholaiste. Bha iad air an sgaradh nan trì roinnean: an fheadhainn a bha dol a theagaisg anns na bun-sgoiltean; an fheadhainn a bha air ceumnachadh à oilthigh agus a rachadh a theagaisg chuspairean àraidh ann an àrd-sgoil; agus feadhainn a bha dol a theagaisg foghlam corporra, PT. Chan e mhàin gu robh iadsan a’ coimhead na b’ fhallaine na an còrr againn, bha iad anns a’ cholaiste na b’ fhaide na sinn agus gan giùlain fhèin mar uachdarain. Ach bhiomaid a’ dèanamh tàire orra. Bha iad sgeadaichte ann an deise-spòrs le àireamahan mar 18, 25 no 31 air druim nan geansaidhean. Bhiodh na daoine leamh a bha smaoineachadh gu robh iad na b’ ionnsaichte na iad a’ tilgeil orra gur e na h-àireamhan seo an IQ aca.


[TD 192]

A’ bruidhinn air IQ, nuair a bha sinn ag ionnsachadh mu eòlas-inntinn fhuair sinn cothrom a dhol tron deuchainn iomraiteach ris an abrar Terman-Merrill. Fhuair mi beagan co-fhurtachd nuair a chunna mi gu robh na comharran na b’ àirde na an fheadhainn a fhuair mi nuair a chuir Ceit Bhaoid sinn tron deuchainn tuigse ann an sgoil Thaigh a’ Gheàrraidh. Is fheudar gun do rinn foghlam, foghlam, foghlam feum air choreigin dham eanchainn.

Bha againn cuideachd ri aiste a sgrìobhadh a’ toirt beachd air co-dhiù bha e deatamach no nach robh a bhith tairgse oideachadh feise do dheugairean. O nach robh m’ eòlas air a’ chuspair ach gann chaidh mi dhan leabhar-lann a choimhead airson Aithisg Kinsey. Cha robh i idir air na sgeilpichean agus dh’fhaighneachd mi gu socharach dhan tè a bh’ air cùl a’ chunntair an robh lethbhreac aca. Thug i sùil orm mar gum b’ e eucorach de chlaonaire a bh’ annam agus chaidh i null le gad iuchraichean gu preasa glaiste. Nuair a thill i leis an leabhar thuirt i nach robh e ceadaichte dhomh a thoirt leam ach gum faodainn a leughadh anns an leabhar-lann. Ged a chaidh faisg air millean lethbhreac den aithisg aig Kinsey a reic, ann an trì cànanan deug, bha Colaiste Cnoc Iòrdain ga mheas mar leabhar cunnartach a dh’fheumte a chumail fo ghlais air eagal ’s gun dèanadh e cron maireannach air deagh-bheusan nan oileanach. Feumaidh gu robh iad mothachail gur ann ri na h-eaglaisean a b’ àbhaist oideachadh thidsearan a bhith an urra. ’S ann fo ùghdarras nan eaglaisean a chaidh na colaistean foghlaim a stèidheachadh bho thùs.

Ann am meadhan na treas teirm bhiodh stiùirichean foghlaim nan siorrachdan ’s nam bailtean mòra a’ tadhal air na colaistean agus a’ fastadh luchd-obrach. Chuir Jake air dòigh


[TD 193]

gun coinnichinn ri Iain MacIllEathain, stiùiriche foghlaim siorrachd Inbhir Nis, fear eile nach d’ fhuair am moladh air an robh e airidh son na rinn e às leth foghlam Gàidhlig. Anns an agallamh dh’innis mi dha gur e Gàidhlig is Eachdraidh an dà chuspair a bha na mo rùn a theagaisg. “Chaidh thu fhèin do sgoil Cheann a’ Bhàigh,” thuirt e. “Ciamar a chòrdadh e riut tilleadh innte?” Chuir a’ cheist ann an cùil mi agus cha robh mi cinnteach ciamar a fhreagrainn i. “An ann air Laideann le deòir a tha thu smaoineachadh?” thuirt e. Agus dh’aidich mi gu robh uallach orm mu staid na sgoile nuair a chuir mi seachad na trì seachdainean innte san t-Sultain sa chaidh. “Bidh cùisean glè eadar-dhealaichte bho seo a-mach,” thuirt e. Dh’innis e dhomh ann an dìomhaireachd gu robh cartadh gu bhith air a dhèanamh agus, ma bha mi ’g a h-iarraidh, gum biodh obair ann dhomh. Ach cha robh math dhomh guth a ràdh mun seo, fiù ’s ri mo phàrantan, gus am faighinn tairgse foirmeil ann an sgrìobhadh. Tha an seanfhacal ag ràdh nach sgeul-rùin i ’s fios aig triùir oirre. Ach bha fios aig triùir air an sgeul-rùin seo: MacIllEathain, Jake Dòmhnallach, agus mi fhèin. Chùm sinn againn fhèin i.

Bha m’ oideachas air tòiseachadh le foghlam gu falbh agus air crìochnachadh le foghlam gu tilleadh.


[TD 194]

6
Tilleadh is Teagaisg

An latha a fhuair mi tairgse foirmeil air obair ann an sgoil Cheann a’ Bhàigh bhuail smuain chudromach mi. An aon tè ’s a thàinig thugam deich bliadhna roimhe sin, nuair a chaidh mi dhan sgoil sin air m’ aineol an toiseach: dh’fheumainn baidhseagail a cheannach. Cha robh càr no cead dràibhidh agam agus bha an ùtraid fhathast mìle dh’fhaid eadar an taigh againn agus far an togadh bus na sgoile mi. Ro fhada son a choiseachd, ged a bha mi feumach air an eacarsaich.

Air madainn Sàbaid cheannaich mi seann ranglaid de bhaidhseagail son còig notaichean aig na Baraichean an Glaschu. Bha an taigh aig Mairead piuthar mo mhàthar mu chòig mìle bho na Baraichean agus bha mi teannadh faisg air nuair a bhuail an roth thoisich an oir a’ chabhsair agus siud mi fhèin ’s am baidhseagail nar conablaich air an t-sràid. Sheinn a h-uile goireas siubhail a chaidh seachad an dùdach ach cha do stad iad. Cha do dh’èirich beud dhan a’ bhaidhseagail; bha e righinn oir bha e air gu lèor fhulang mu thràth. Ach bha


[TD 195]

mise ’s mo ghlùinean tron bhriogais agus m’ uinnlean tron t-seacaid. Bha mi air an deise a b’ fheàrr a bh’ agam a chur orm air a’ mhadainn sin, a’ cur an ìre do Mhairead gur ann dhan eaglais a bha mi dol. Bha i nise na piollagan.

Bha Mairead a’ smaoineachadh gur e breitheanas a thàinig orm son a bhith bristeadh na Sàbaid aig àite cho peacach ri na Baraichean. Bha Seonaidh, an duine aice, na bu chiùine agus na bu chiallaiche. Bha esan a’ meòrachadh dè an dòigh a b’ fheàrr air am baidhseagail a chur suas a dh’Uibhist mus dèanadh e cron air duine air sràidean Ghlaschu. Bha e fhèin agus Calum bràthair mo mhàthar ag obair aig Urras Chluaidh agus nuair a thàinig e dhachaigh an ath fheasgar thuirt e gun toireadh bàta-badhair Mhic a’ Bhriuthainn am baidhseagail gu ruige Loch nam Madadh agus gum biodh i fàgail Chluaidh an-earar.

An ath mhadainn theannaich mi a h-uile cnò is bolt air an rothair agus le m’ anail nam uchd dh’fhalbh mi leis gu cidhe Mhic a’ Bhriuthainn. Ach an turas seo rinn mi cinnteach nach cuirinn deise orm. Nuair a dh’innis mi do mhanadsair oifis Mhic a’ Bhriuthainn fàth mo thurais chuir e fàilte orm. Na b’ fheàrr na sin, nuair a thuig e gu robh ceangal agam ri Scalpaigh, sheòl am baidhseagail air an Loch Àrd saor ’s an-asgaidh. B’ e sin a’ chiad eòlas a chuir mi air Seonaidh Moireasdan – Seonaidh Fhionnlaigh Iain ’ic Alasdair – am bàrd a rinn na h-òrain Tiugainn do Scalpaigh agus Eilean Scalpaigh na Hearadh. Choisinn e Crùn a’ Bhàird aig a’ Mhòd an Obar Dheathain ann an 1955, am Mòd aig an do choisinn Seonag NicCoinnich agus Calum Ceanadach na Buinn Òir. ’S beag a bha dh’fhios agam an latha sin gun cuirinn eòlas air an triùir aca mus biodh mòran bhliadhnaichean seachad.


[TD 196]

Mar a gheall e, bha Iain MacIllEathain, Stiùiriche an Fhoghlaim, air sgoil Cheann a’ Bhàigh a chartadh. Cha robh air fhàgail den t-seann luchd-obrach ach aon tidsear làn-ùine agus dithis pàirt-ùine. Chaidh Calum Caimbeul, aig an àm na mhaighstir-sgoile am bun-sgoil Dhùn Sgealair agus an dèidh sin am bun-sgoil Loch nam Madadh, a chur mar cheannard eadar-ama air sgoil Cheann a’ Bhàigh. Duine aoigheil, le fiamh a’ ghàire air daonnan, agus foighidneach ris an fheadhainn againn a bha anns an dreuchd às ùr agus feumach air comhairle is brosnachadh. Agus air stiùireadh is smachd.

Aig an àm fhuair comataidh foghlaim Siorrachd Inbhir Nis leisgeul son an rùn ceacharra fhèin a sparradh air àrd-sgoiltean nan Eilean Siar. Bha iad a’ cumail a-mach gu robh gainnead ann de eileanaich a cheumnaich ann am matamataig agus saidheans anns an oilthigh. Son tidsearan a theagaisgeadh an dà chuspair sin a thàladh dh’feumadh iad maghar blasta chur air an dubhan. Agus cha robh biathadh na b’ fheàrr na obair mar cheannard sgoile le taigh na chois. Sin mar a thurchair gu robh àrd-sgoiltean Uibhist agus na Hearadh, far am b’ àbhaist eileanaich a bhith nam maighstirean, a-nise tighinn fo iùil Ghall a bha airson an dreach fhèin a chur air an fhoghlam agus air a’ choimhearsnachd. Bha na comhairlichean às na h-eileanan a’ cur an làn thaice ris a’ phoileasaidh seo. Is mathaid gu robh iad den bheachd gum biodh e na b’ fhasa dhaibh smachd a chumail air straigealairean Gallda seach air maighstirean-sgoile a bhuineadh dhan àite agus a bha eòlach air na daoine. Air neo ’s dòcha gu robh iad a’ cuimhneachadh air Murchadh Arbuckle agus air an t-sreang le na trì snaidhmeannan-gruamain. Bha aon rud air nach robh iad mothachail: an cron a bha iad a’ dèanamh air cànan is


[TD 197]

dualchas nan eileanach. Gun ghuth air an teachdaireachd a bha iad a’ toirt do thidsearan òga le Gàidhlig nach dèanadh iad adhartas anns an dreuchd. Dh’fhàg sin gun do thionndaidh cuid aca gu dreuchdan eile no gu sgoiltean air tìr-mòr far an robh na cothroman na bu phailte.

Bha maighstir-sgoile ùr Cheann a’ Bhàigh, Ailig Blance, bàigheil agus dìcheallach. Ged a bha e na b’ fhaisge air an uachdaran na air na h-iochdarain, na bu shaoirsneile anns an Officers’ Mess am Beinn na Fadhla na aig a’ bhàr an taigh-seinnse Westford, bha an luchd-obrach dìleas dha agus bha rèite eatarra an àite na còmhstri mhillteach a bha air a bhith anns an sgoil roimhe sin.

Bha mise a’ teagaisg anns an rùm far an do ghabh an Scarpach “cheeky-face” orm. Ach ma bha rudhadh na mo ghruaidhean b’ i a’ cheò às an t-similear, am “blow-down”, a bu choireach. Bha an togalach gu lèir ann an droch staid. Ach fhuair sinn furtachd nuair a chaidh sgoil bhrèagha ùr a thogail faisg air an t-seann tè, le goireasan air an robh sinn glè fheumach.

Bha aon bhalach ann am fear de na clasaichean agam aig an robh busan na bu deirge na mise. Bha iad cho ruiteach ’s gur e Jimmy Apples am far-ainm a bh’ air. Seumas Dòmhnallach a b’ ainm baistidh dha agus choisinn e cliù ann an obair-slainte an Inbhir Nis agus mar chomhairliche ann an Roinn na Gàidhealtachd. Tha mi ga ainmeachadh a chionn ’s gu bheil cuimhne bhlàth agam air agus air sgàth na sgeòil a bhiodh e ’g innse mu mo dheidhinn. Ged a bha i ròlaisteach bha i èibhinn.

An dèidh dhomh tilleadh a Chanada o chionn beagan bhliadhnaichean bha mi air ais air chuairt anns na h-eileanan. Dh’fhan mi a’ chiad oidhche ann an taigh-òsta ann an


[TD 198]

Steòrnabhagh agus bha mi gu toirt thairis le sgìths an dèidh a bhith dà latha air an fhalbhan. Chuir mi air an telebhisean anns an t-seòmar ach cha b’ fhada gus an robh mi na mo shuain chadail. Dhùisg mi aig beagan an dèidh meadhan-oidhche agus nuair a chuala mi Gàidhlig air an telebhisean dh’aithnich mi gu robh mi air ais an Alba agus a’ coimhead air STV, telebhisean caithris na h-oidhche. Ach bha mi smaoineachadh gu robh trom-laighe orm. Cò bha sin air an sgàilean ach Jimmy Apples? Bha e bruidhinn mu eachdraidh a bheatha agus ag innse sgeulachd a bha caran mar seo, ged nach urrainn dhòmhsa an dreach eirmseach aig Seumas a chur oirre:

“Faodaidh mi an stòiridh seo innse gun mi fhèin fhaighinn ann an crois, oir tha am fear mu bheil i air tilleadh a Chanada agus cha bhi e coimhead air a’ phrògram seo. Bha e ga mo thidseadh ann an sgoil Cheann a’ Bhàigh. Aon latha anns an rùm aige rinn mi fhèin plèana pàipeir agus nuair a chuir e a chulaibh ris a’ chlas gus rudeigin nach tuigeamaid a sgrìobhadh air a’ bhòrd thilg mi am plèana. Ach, mo chreach, càite ’n tàinig i nuas ach air aodann Mhic a’ Phearsain agus steig i eadar a shròin ’s na speuclairean aige? Bha e bocadaich leis a’ chuthach agus nuair a thàinig cainnt thuige dh’fhaighneachd e cò am blaigeard a thilg am plèana. Cha do dh’aidich duine. Mar sin, ars esan, cronaichidh mi a h-uile mac màthar agaibh agus on tha fios agaibh pèin cò rinn e dèanaibh dioghaltas air. Thug e mach an strap agus chaidh e timcheall a’ chlas leis, a h-uile duine a’ faighinn stràc air gach làimh. Bha mise na mo shuidhe aig a’ chùl agus mun do ràinig e mi bha e cho sgìth ’s nach mòr gun do dh’fhairich mi na stràcan, ged a bha feadhainn eile a’ burralaich leis a’ chràdh. Chan eil fios aige fhathast gur e mise a thilg am plèana.”


[TD 199]

Latha no dhà an dèidh sin thachair mi ri tè à Inbhir Nis a bha eòlach air Seumas agus thuirt mi rithe rabhadh a thoirt dha an ath thuras a chithinn e nach e stràc air a dhà làimh a gheibheadh e ach sgal de mo theanga a bhiodh cus na bu ghoirte. Gu mì-fhortanach cha robh e ’n dàn dhuinn coinneachadh tuilleadh agus cha robh cothrom againn air fealla-dhà a dhèanamh mun an sgeulachd aige. Chuir naidheachd a bhàis mulad ormsa agus air gach neach a bha eòlach air.

An robh an sgeulachd fìor? An aon dearbhadh a th’ agam nach robh ’s e nach robh mi a’ cleachdadh speuclairean aig an àm. Ach chan urrainn dhomh a dhol às àicheadh gun do chleachd mi an strap o àm gu àm, ged nach e adhbhar moit a th’ ann. Tha aithreachas orm gu robh am peanas seo bitheanta aig an àm. Tha aithreachas orm cuideachd nach do chùm mi an “Lochgelly”. Chunnaic mi sanas o chionn ghoirid anns an robh cuideigin a’ tairgsinn ceithir cheud not airson fear. Tha mi ’n dòchas nach ann son daoine a dhochann a bha e ga iarraidh.

Anns a’ bhitheantas cha robh e doirbh smachd a chumail air sgoilearan a bha faighinn deagh thogail ann an dachaighean agus coimhearsnachdan dàimheil agus a bha gan giùlain fhèin le modh is ùmhlachd. Ach corra uair dh’fheuchadh feadhainn ri brath a ghabhail air tidsear agus dh’fheumadh tu dèiligeadh ris an t-suidheachadh mar a b’ fheàrr a b’ urrainn dhut. Bha aon bhalach mòr daonnan a’ gabhail a’ bhrath air feadhainn a bu lugha na e fhèin – agus bha mise air fear dhiubh sin. Bha e dèanamh a dhìchill gus dùbhlan a thoirt dhomh agus bha e follaiseach gum feumainn a smachdachadh. Ach ciamar?

Anns an sgoil ùr bha trannsa ri taobh nan seòmraichean-teagaisg agus air an taobh eile bha cùlaistean far am biomaid


[TD 200]

a’ cumail leabhraichean, bogsaichean cailc, dustairean is eile. Aon latha, agus e ga mo ruighinn, dh’iarr mi air a’ bhurraidh seo a dhol a shireadh leabhar nach robh ann. Fhad ’s a bha e coimhead air a shon dh’èalaidh mi a-steach air a chùlaibh. Nuair a thionndaidh e rium rug mi air ghoic amhach air agus thug mi crathadh air. Thug mi rabhadh dha suidhe air a chèill no gun toirinn droinneadh air nach rachadh às a chuimhne am-feasta. Bha dùil agam gun toireadh e dùbhlan dhomh, ach cha tug. Bha e cho similidh ri luchaig agus thuirt e gu robh e duilich agus gun atharraicheadh e a dhòighean. Mar a thuirt b’ fhìor.

Beagan bhliadhnaichean an dèidh sin, nuair a bha mi ’g obair ann an Glaschu, bha mi air ais air splaoid an Uibhist. Mar bu dual thadhail mi air Taigh a’ Chladaich, taigh-seinnse Westford, a ghabhail pinnt. Fhad ’s a bha mi còmhradh aig a’ bhàr ri seann charaid, chuir fear an taigh-òsta glainne mhòr uisge-bheatha air a’ chunntair air mo bheulaibh. “Dh’iarr fear air ceann eile a’ bhàir orm seo a thoirt dhut,” thuirt e. Choimhead mi bhuam agus cò bha sin ach am fear air an tug mi crathadh ann an cùlaist nan leabhraichean. Nuair a chaidh mi thoirt taing dha airson na drama thuirt mi ris gur fheudar gu robh e air an latha sin a dhìochuimhneachadh. “Gu dearbh chan eil,” fhreagair e. “Tha an drama sin son taing a thoirt dhut. Sin an latha a thuig mi nach robh mi ga mo ghiùlain fhèin mar bu chòir. Thug thu dhomh leasan ann am modh a bharrachd air leasain ann am foghlam.” Bha am burraidh a-nise na dhuine òg stòlta agus suairce. Bha mi cheart cho moiteil às agus a bha mi às na sgoilearan a bha air a dhol air adhart gu àrd-fhoghlam agus dreuchdan cliùiteach.

Ann an saoghal an fhoghlaim chan e clann a-mhàin aig a


[TD 201]

bheil feum air smachd. Dè mu dheidhinn an fheadhainn a tha gan teagaisg? A bheil iadsan foirfe, gun smal gun lochd? Cha robh ’s chan eil ’s cha bhì, ge brith dè na h-ùghdarrais a tha gan riaghladh.

Aig aon àm bha foghlam a’ tighinn fo ùghdarras nan eaglaisean agus bha buaidh mhòr aca air sgoiltean na sgìre. Mhair iarmad de smachd na h-eaglaise fada an dèidh do sgoiltean tighinn fo ùghdarras eadar-dhealaichte. Cha b’ iad na h-Eileanan Siar agus Afghanistan an aon àiteachan far an robh pearsachan-eaglais a’ feuchainn ri sgoiltean a chumail fo cheannsal. Far a bheil mi fuireach an Ceap Breatann, sgìr anns an do thuinich mòran dhaoine a rinn imrich à Innse Gall, Pròstanaich is Caitligich, shaoileadh tu gur e an Taliban a bha riaghladh nan sgoiltean. Aig aon àm, agus chan eil cho fada bhuaithe, nuair a bha boireannaich a’ sireadh obair aig Bòrd na Sgoile dh’fheumadh iad aontachadh ri cùmhnant anns an robh na riaghailtean seo:

— Chan fhaod thu pòsadh fhad ’s a tha thu fon a’ chùmhnant seo.

— Chan fhaod thu bhith ann an cuideachd fhireannach.

— Feumaidh tu a bhith na do dhachaigh eadar 8 feasgar agus 6 sa mhadainn, nas lugha na tha thu dèanamh rudeigin anns an sgoil.

— Chan fhaod thu fuireach fada ann am bùtha reòiteagan shìos am baile.

— Chan fhaod thu siubhal a-mach thar crìochan a’ bhaile nas lugha na tha cead agad on a’ Bhòrd.

— Chan fhaod thu siubhal ann an carbad còmhla ri fear sam bith ach d’ athair no do bhràthair.


[TD 202]

— Chan fhaod thu toitean a smocadh.

— Chan fhaod thu bhith air d’ èideadh ann an aodach le dathan lainnireach.

— Chan fhaod thu, air chor sam bith, d’ fhalt a dhath.

— Feumaidh dà chòta-bàn, air a’ char is lugha, a bhith ort.

— Chan fheum do dhreasa a bhith nas giorra na dà òirleach os cionn d’ adhbrann.

— Gus an sgoil a chumail grinn is glan feumaidh tu: an t-ùrlar a sguabadh aon uair san latha air a’ char is lugha; an t-ùrlar a sgùradh uair san t-seachdain le uisge teth is siabann; am bòrd-sgrìobhaidh a ghlanadh a h-uile latha; an teine chur air aig 7 sa mhadainn gus gum bi an rùm blàth aig 8 uairean.

Ma tha riaghailtean air an dèanamh airson am briseadh tha mi creidsinn gur e sin a thachair do chuid dhiubh seo. Tha mi toilichte nach robh sinn air ar cuingealachadh leotha ann an 1960, ged a bha pearsachan-eaglais a’ feuchainn ri spearrach a chur oirnn ann an dòighean eile.

B’ iad Gàidhlig agus Eachdraidh an dà phrìomh chuspair a bha mise teagaisg. Ach bha beagan chlasaichean Cruinn-eòlais an urra rium cuideachd. Aon latha thàinig sgrùdaire, HMI mar a chanamaid, a-steach gun dùil ris dhan rùm far an robh mi fhèin ’s an clas a’ beachdachadh air gach caochladh sheòrsa obair tuathanachais a bhathar a’ dèanamh an Alba. An ceann greise chuir an sgrùdaire stad orm agus thòisich e fhèin air a’ chlann a cheasnachadh. “Far a bheil mòran de chrodh-bainne dè eile a tha pailt air feadh an àite?” dh’fhaighneachd e. “Buachar,” thuirt fear de na balaich air a shocair ann an Gàidhlig. <eng>“What did he say?”<gai> ars an sgrùdaire. <eng>“He used the Gaelic word for ’dairies’,”<gai> thuirt mise. <eng>“Very


[TD 203]

good,” ars esan. “That’s exactly the answer I was looking for. You must find bilingualism a great advantage.”<gai> Ma mhothaich e gu robh cuid den chloinn a’ cireasail agus drèin orm fhèin cha do leig e dad air. Cha b’ ann a’ cireasail ach a’ lachanaich a bha sinn nuair a dh’fhalbh e. Gu h-àraidh nuair a thuirt balach a’ bhuachair rium nach bithinn air a leisgeul a ghabhail cho sgiobalta nam b’ e facal goirid a’ tòiseachadh agus a’ criochnachadh le ‘c’ a bha e air a chleachdadh.

Cha b’ ann le dibhearsain a bha sinn a’ tòiseachadh a h-uile madainn sgoile ach le leughadh às a’ Bhìoball. Bha mise gabhail a’ chothroim air seo a cheangal ri teagaisg na Gàidhlig agus bhiodh a’ chlann fhèin a’ leughadh a-mach earrannan an t-soisgeil. Aon latha bha na briathran “nì gaol ràiteachas” anns an earrainn a thagh mi agus leugh tè de na nigheanan e mar “nì gaol reitheachas”. Bha fear de na balaich anns a’ chlas a’ fuireach anns an taigh againn agus nuair a bha sinn aig ar biadh am feasgar sin dh’fhaighneachd e dè thug fiamh a’ ghàire orm nuair a bha Ciorstag a’ leughadh a’ Bhìobaill anns a’ mhadainn. Nuair a dh’innis mi thuirt mo mhàthair às a guth-thàmh: “Bha i glè cheart.”

Bha mi fortanach gu robhar a’ dèanamh oidhirpean aig an àm air ùrachadh a thoirt air teagaisg na Gàidhlig, ged nach eil mòran an-diugh aig a bheil cuimhne air a’ phiseach a thàinig ri linn nan oidhirpean sin. Gu pearsanta tha mi gu mòr an comain an sgrùdaire Raonull (mar a bhiodh e fhèin ga litreachadh) MacLeòid airson gach brosnachadh a thug e dhomh. Aon latha, ’s mi cnàmhan ris mu ghainne ghoireasan teagaisg thuirt e: “Na caill do mhisneachd; tha làithean geala air fàire.”

Airson leabhraichean Gàidhlig bha sinn an crochadh air


[TD 204]

na sia Leabhraichean Leughaidh a dh’ullaich Lachlainn MacFhionghain agus a chuir Blackie an clò: A’ Cheud Cheum, Leabhar na Cloinne Bige, agus Leabhraichean Leughaidh 1 gu 4.

Ged a bha iad seann-fhasanta, fiù ’s leth-cheud bliadhna air ais, chaidh na sgeulachdan a liubhairt le feadhainn aig an robh alt air sgrìobhadh. Bha iad a’ dol thairis air sgaoilteach fharsaing de chuspairean: beul-aithris mar Sgeulachd na Fallaid agus Glaisteag Lianachain; eachdraidh mar Na Lochlannaich agus Dòmhnall MacLeòid, Fear-iùil a’ Phrionnsa; bàird mar Donnchadh Bàn Mac an t-Saoir; sgoilearan mar Eòghan MacLachlainn; àiteachan mar Loch Ma-ruibhe agus Eilean Hiort; gaisgich mar Fionn is Cu-Chulainn; obair mar Calanas is Iasgach; sgeulachdan eadar-nàiseanta mar Am Pìobaire Breac. Bha na leabhraichean seo a’ toirt dhuinn cothrom air eachdraidh, dualchas, cruinn-eòlas, litreachas is bàrdachd fhuaigheal a-steach ann an cur is dhlùth nan leasan Ghàidhlig, rud nach robh comasach le leabhar no cuspair eile anns an sgoil.

Bha leabhar eile againn le còmhdach liath agus cha chreid mi nach e thug an dath sin air mo ghruaig an toiseach: an leabhar gràmair aig Donnchadh Reid. Tha ceud bliadhna bho thòisich sgoiltean ga chleachdadh, agus ’s iongantach mura bì gus an toir an t-oileanach Gàidhlig mu dheireadh suas an deò.

Ach cha b’ fhada gus an do bhrist camhanaich nan làithean geala a chuir Raonull MacLeòid air mhanadh. Nuair a dh’fhastaidh Siorrachd Inbhir Nis Murchadh MacLeòid, a bha teagaisg ann am Barraigh aig an àm, mar chomhairliche Gàidhlig, thug foghlam Gàidhlig anns na sgoiltean dudar leum às. Bhrosnaich esan an luchd-teagaisg, chuir e air bhonn


[TD 205]

cruinnichidhean son thidsearan Gàidhlig, agus dh’ullaich e fhèin an leabhar a b’ fheumaile dhaibh anns na bliadhnaichean ri teachd. Thàinig fàisneachd Raonuill gu bhith fìor ann an seadh litireil. Ainm an leabhair: Làithean Geala! Nuair a leig Raonull dheth a dhreuchd mar sgrùdaire Gàidhlig nan sgoiltean chaidh Murchadh na àite. Ma thoill duine riamh àrd-inbhe agus cliù airson adhartas a thoirt air Gàidhlig anns na sgoiltean ’s e Murchadh HMI.

Rè iomadh bliadhna thug feadhainn a chaidh do sgoil Cheann a’ Bhàigh buaidh nach bu bheag air cor agus ìomhaigh na Gàidhlig. Tha mi air leth moiteil à cuid den fheadhainn a bha mi a’ teagaisg, ged nach b’ ann bhuamsa a fhuair iad na buadhan leis an do shoirbhich iad. Tha mi smaoineachadh air triùir gu h-àraid: an t-ollamh Boyd Robasdan, ceannard Sabhal Mòr Òstaig; Iain Dòmhnallach, a bha na stiùiriche aig Comhairle nan Leabhraichean; agus a’ bhan-sgoilear Oighrig NicThòrcadail, bean MhicFhraing, à Mabou an Ceap Breatann. Tha an triùir aca air obair ionmholta a dhèanamh ann an teagaisg, litreachas agus altram ar cànain.

Ged a bha e math a bhith teagaisg Gàidhlig bha caochladh cur-seachad na lùib a bha ga dhèanamh na b’ inntinniche buileach. Ged nach robh saoghal an fhoghlaim fhathast air a ghànrachadh le co-labhairtean, curraicealam son sàr-mhaitheas, is bleadraich eile gun stàth, bha cruinnichidhean ann a bha feumail agus tlachdmhor, gu h-àraidh co-labhairtean nan tidsearan Gàidhlig. Do dhaoine òga mar mise b’ e sochair sònraichte bh’ ann a bhith coinneachadh ri bàird mar Somhairle MacGill-Eain, Tormod “Contar” MacLeòid a bhiodh a’ sgrìobhadh fon ainm-pinn Am Bàrd Bochd, Dòmhnall Dòmhnallach à Èirisgeigh, agus Iain Moffatt-Pender aig na cruinnichidhean sin.


[TD 206]

Bha Moffatt-Pender, Iain an Fhèilidh, air Gàidhlig ionnsachadh agus cha chleachdadh e facal Beurla nam b’ urrainn dha idir a sheachnadh. Aon latha bha sinn nar suidhe aig ar diathad ann am Port Rìgh ach bha cathair Iain falamh. Thuirt cuideigin gu robh e air a fòn. Nuair a thàinig e steach thuirt e: “Gabhaibh mo leisgeul dùrachdach son a bhith fadalach. Tha mi air a bhith còmhradh air a’ ghuthan.” Bha sàmhchair ann fhad ’s a bha sinn a’ meòrachadh air an fhacal ùr seo gus an tuirt Contar: “Uill, Iain, ’s e duine “tough” a th’ annad fhèin”. Cha robh Iain an Fhèilidh cho fileanta ann an Gàidhlig nuair a rinn e dà oidhirp nach do shoirbhich ann an 1929 agus 1930 air na h-Eileanan Siar a riochdachadh anns a’ Phàrlamaid. Bhiodh sgleogairean a’ fanaid air mar a bha e fuaimneachadh an fhacail bhòt. Ach na bu mhiosa na sin, b’ e Tòraidh a bh’ ann.

Fhuair sinn gàire eile air sàilleabh Moffatt-Pender air an fheasgar ud san Eilean Sgitheanach, ’s sinn air chuairt gu ruige Dùn Bheagain. Bha aotroman cugallach aig Iain agus chuir e stad air a’ bhus son gum faigheadh e faothachadh. Nuair a thill e steach dh’fhaighneachd e dè an t-ainm a bh’ air an àite far an do stad sinn. Fhreagair Jake Dòmhnallach: “Ge brith dè bh’ air roimhe seo, ’s e Cnoc na h-Èiginn a bhios air gu bràth tuilleadh.”

An ath latha bha cuid againn caran pàiteach. Na faighneachd carson. Cha b’ e boinne a leigeil bhàrr na feòla air an robh sinn feumach ach boinne no sgailc mhòr de mhac na braiche. Aig an àm chan fhaigheadh tu drama ann an taigh-òsta an Alba air Didòmhnaich mura robh thu fuireach ann no mura robh thu siubhal còrr is naoi mìle dh’astar. Ach cha robh lagh luideach mar sin a’ dol a chur spearrach oirnn.


[TD 207]

Chaidh grunnan againn gu taigh-òsta ann am Port Rìgh agus chuir sinn air n-ainmean ann an leabhar-aoigheachd ag agairt gu robh sinn aig sgoil phìobaireachd ann an Stafainn agus air ar slighe gu Caol Àcainn. Son dreach na fìrinn a chur air ar leisgeul sheall Tormod MacIllEathain dhaibh a’ phìob aige agus rinn iad furtachd oirnn. Faodaidh gu robh iad a’ smaoineachadh gur e tàcharain a bh’ annainn agus, mur a faigheamaid drama agus pinnt, gun toireamaid iad air ais dhan an t-sìthean.

Aig an àm bha cuid den luchd-teagaisg a’ brosnachadh oideis ann an Gàidhlig. Ach bha stallacairean eile nach robh faicinn adhbhar sam bith air an status quo atharrachadh. Fhuair mise sùileachan nuair a thadhail mi air sgoil ann am Pontypridd faisg air Cardiff anns a’ Chuimrigh agus a chunna mi cho làmhcharach agus cho dìorrasach ’s a bha na Cuimrich taca rinne an Alba.

Bha e follaiseach gum b’ e rùn luchd-foghlaim na Cuimrigh gum biodh a’ chlann fileanta anns an dà chànan, Cuimris agus Beurla. Bha cùisean a’ tighinn chun na h-ìre far an robh Cuimris a’ faighinn prìomhachais ach, a dh’aindeoin sin, cha robh Beurla na cloinne air a dhol iongag air ais ri linn na teagaisg seo. Bha seo doirbh le luchd-foghlaim Alba a thuigsinn agus a chreidsinn.

Bha sgoil Rhydfelen an teis meadhan “Galldachd” na Cuimrigh agus b’ i Beurla ciad chànan nan sgoilearan. Ach an latha a thadhail mise orra ’s i Cuimris a bha iad a’ bruidhinn ri chèile. Sheall iad dhomh cuid de na leabhraichean a bha iad a’ cleachdadh. Bha iad a’ dèiligeadh ri iomadh cuspair. Ann am fear dhiubh bha obair an atom air a mhìneachadh ann an Cuimris. Thug iad dhomh leabhran beag, Tìr nan Òg, a bha


[TD 208]

iad fhèin air a sgrìobhadh. Bha trian ann am Beurla agus dà thrian ann an Cuimris. Nuair a dh’fhaighneachd mi dhaibh am b’ fheàrr leoth bhith ann an sgoil Bheurla theab iad leum orm airson fiù ’s smaoineachadh air ceist cho gòrach.

Bha foghlaim Cuimris fada air thoiseach air foghlam Gàidhlig ann an iomadh dòigh. Ged a thug e dothadh dhaibh a bhith faighinn briathrachas freagarrach son caochladh chuspairean a theagaisg bha iad air buidhnean a chur air chois gus seann fhaclan a sgrùdadh agus faclan ùra a dheilbh airson meuran eòlais mar speuradaireachd is dotaireachd. Bha iad a’ cur nam faclan sin ann an leabhrain bheaga agus gan cur gu gach sgoil is colaiste.

Cha do mheudaich mo charaidean nuair a sgrìobh mi aiste a’ dèanamh coimeas eadar foghlam Gàidhlig agus foghlam Cuimreach. Bha cuid den bheachd nach e sùileachan air an robh mi airidh ach sùil ghorm. Chrìochnaich mi an aiste le na briathran dùbhlanach seo: “Saoil am biodh e eu-comasach sgoiltean leithid Rhydfelen a bhith againn anns na h-Eileanan Siar? Cha chreid mi gum bitheadh. Dh’fheumamaid daoine grunndail a ghabhadh an gnothach os làimh. A bheil ann ach sochair dhuinn a bhith smaoineachadh gun gabh dad idir dèanamh? Mura dèan sinn nas fheàrr na tha sinn a’ dèanamh an ceartuair cha bhi againn ach feitheamh fhada ri eòrna na gainmhich.”

Tha leth-cheud bliadhna air a dhol seachad agus tha eagal orm gu bheil sinn fhathast a’ feitheamh. Tha e nas fhasanta bhith dùnadh sgoiltean na bhith fosgladh fheadhainn ùra.

Ged a bha obair na sgoile ga mo chumail dripeil bha mi faighinn eòlas na b’ fheàrr air a’ choimhearsnachd. Bha mi son gum faighinn air ais na chaill mi fhad ’s a bha daoine


[TD 209]

feuchainn ri foghlam a dhinneadh na mo chlaigeann. Dh’ionnsaich mi às ùr cho cridheil, èibhinn agus eirmseach ’s a bha daoine. Chan eil sin ag ràdh nach robh feadhainn ann air a’ chaochladh, ach gu fortanach cha robh iad pailt.

Tha aon deireadh seachdain air am bi mi tric a’ cuimhneachadh. Air oidhche Haoine bha mi fhèin agus mo charaid Angaidh Ailein, a bha teagaisg còmhla rium anns an sgoil, air ar slighe gu dannsa ann am Baile Mhanaich. Bha fear air an robh sinn eòlach ri taobh an rathaid a’ sireadh còmhdhail. Cha robh sinn cinnteach am biodh e glic a thogail, air eagal ’s nach biodh e furasta faighinn cuidhteas e. Cha robh e ach gann air suidhe anns a’ chàr nuair a thug e mach botal. Thòisich e, agus chùm e air, gar faochnadh gu drama a ghabhail, ach bha sinn ga dhiùltadh. Thug e fhèin balgam mòr às a’ bhotal agus chuir e air ais am pòcaid a chòta e leis an achmhasan: “Is e cuid de dhaoine tha aineolach an lùib deoch!” Agus theann e air port drabasta a sheinn.

’S fheudar nach robh sinn cho aineolach ’s a bha Dòmhnall Eòghainn a’ tilgeil oirnn, oir cheannaich sinn fhèin leth-bhotal an urra mus deach sinn chun an dannsa. Nuair a thill mise dhachaigh bha steall air fhàgail anns a’ bhotal agus, le fios gu robh agam ri dhol a dh’iarraidh luchd mòna leis a’ Fergie madainn Disathairne chuir mi am flasg air falach ann am bogsa-acfhainn an tractair. Air mo rathad dhan bheinn thachair nàbaidh rium agus thairg mi drama dha. Nuair a thug mi am falachan a-mach às a’ bhogsa thuirt e nach bu toigh leis a bhith ’g òl às a’ bhotal agus dh’fhaighneachd e an robh glainne agam. Fhreagair mi gur e mearachd mhòr a rinn am fear a dhealbhaich am Fergie nach do smaoinich e air glainneachan a chur ann am bogsa na h-acfhainn. Ach


[TD 210]

bha “sediment bowl” glainne air einnsean na Fergie a bhiodh a’ glacadh sgudal sam bith a bhiodh anns a’ phaireafain. Dh’fhuasgail mo charaid a’ chuach seo agus ghlan e an salachar a bha anns a’ bhonn aice le òrdaig. Dhòirt e an t-uisge-beatha innte agus sìos leis ann an aon slugadh. Bha mise gu dìobhairt ach bha esan ag imlich a bhilean.

Aig an àm bha mi nam bhall den Royal Observer Corps, a’ cur an ìre dhuinn fhèin gu robh sinn comasach air daoine dhìon bho ionnsaigh cogaidh. Nuair a thug mi dhachaigh a’ mhòine chuir mi orm èideadh an ROC son a dhol gu deuchainn feuch dè cho math ’s a dh’aithnicheamaid luingeas adhair de gach seòrsa, eadar itealain siubhail agus plèanaichean cogaidh. Nuair a nochd tè mu seach dhiubh air sgàilean air a’ bhalla bha leth-mhionaid againn son an t-ainm aice a sgrìobhadh sìos. Cha robh duiligheadas sam bith agam le itealain Boeing, Avro, Mig, Mirage, Sabre is Vulcan. An aon tè a thug dùbhlan dhomh ’s i a Viscount, am plèan air am bithinn a’ siubhal o àm gu àm eadar Beinn na Fadhla is Glaschu. Nam bithinn air steallag a ghabhail à bobhla sgudail na Fergie ’s dòcha gu robh mi air dèanamh na b’ fheàrr.

Dà bhliadhna an dèidh dhomh tòiseachadh a’ teagaisg fhuair mi ceithir rudan a thug atharrachadh nach bu bheag air mo bheatha: bean, taigh, càr agus cù.

Bha mi fhèin ’s Fiona, rin do thachair mi ’s an oilthigh, fo ghealladh pòsaidh. Bha ise a’ teagaisg am Pàislig agus mise a’ teagaisg an Uibhist. Ma bha sinn a’ dol a phòsadh agus a’ dol a chumail oirnn ag obair le chèile dh’fheumainn-sa tilleadh gu tìr-mòr no dh’fheumadh ise tighinn dha na h-eileanan. Aig an àm thachair gu robh Siorrachd Inbhir Nis a’ sireadh tidsear son sgoil Thaigh a’ Gheàrraidh agus chuir


[TD 211]

Fiona a h-ainm a-steach, gun mòran dòchais gu rachadh a fastadh. Aig an agallamh ri Stiùiriche an Fhoghlaim thuirt e gu robh e cur iongnadh air gu robh i coimhead son obair ann an Uibhist. An robh buinteanas aice ris an àite? Dh’aidich i gu robh i ’n dùil giobal à Uibhist a phòsadh. Nuair a dh’innis i cò è, thairg e an obair dhi ann an làrach nam bonn. Sin teisteanas cho math ’s a fhuair mise riamh. Chan e mhàin an obair a thairg e ach an taigh a bha an cois na sgoile agus a bha air a bhith falamh grunnan bhliadhnaichean.

Phòs sinn air an t-samhradh sin agus nuair a ghluais sinn dhan taigh-sgoile cheannaich sinn càr, a’ chiad Renault Dauphine ann an Uibhist. Bha an t-einnsean anns a’ chùl aige agus bha am fuaim aige eadar-dhealaichte bho chàraichean eile. Cha do chuir seo iomagain orm gus an tuirt cuideigin gun do dh’aithnich e fuaim a’ chàir a’ dol seachad air an taigh aca aig uairean beaga na maidne. Cha bu chòir sin a bhith na annas, ach ’s e madainn na Sàbaid a bh’ ann!

Fhuair sinn an uair sin cù Labrador air an tug sinn Cluaran. Bha an t-ainm freagarrach. Bha e calgach agus crosta. Bha beatha dhraghail air a bhith aige mar chuilean. Bha e am measg treud chon a thug ban-Sasannach a dh’Uibhist. Bha a carabhaidh air a ràdh rithe gu robh fèill air coin anns na h-eileanan. ’S dòcha gu robh air coin-chaorach ach cha robh air Labradors is Rottweillers. Nuair a thrèig a leannan i thrèig ise na coin. Theasairg an SPCA iad agus reic iad feadhainn dhiubh son an t-airgead a chosg iad gam beathachadh fhaighinn air ais. Chan aithne dhomh gun do theasairg duine sam bith cailleach nan con.

Nuair a dh’fhàs Cluaran sgìth de chagnadh sòl na h-uinneige agus ursann an dorais thòisich e ruith às dèidh


[TD 212]

chàraichean. Gu fortanach cha robh an rathad trang. Ach aon latha chuala mi sgreuch brèig agus nuair a chaidh mi choimhead dè bh’ air tachairt chunna mi gu robh an aon chàr poileis a bha an Uibhist a Tuath air bualadh anns a’ chù. Bha Cluaran ceart gu leòr ach bha am poileasman iomagaineach. Nuair a thuirt mi ris le fealla-dhà gur dòcha gu robh còir aige deuchainn an dràibhidh fheuchainn às ùr thàinig greann air. Bha mi smaoineachadh gum bithinn a’ gabhail àite na Leididh Grange ann am prìosan uaigneach Hiort agus gum biodh Cluaran a’ coimhead a-mach air a’ chuan ’s a’ meaghail gam ionndrainn.

Bha nàbaidhean gasta againn an Taigh a’ Gheàrraidh. Faisg air an sgoil bha Ruairidh MacIllFhialain, Ruairidh Eàirdsidh. B’ i piuthar do Mhurchadh Arbuckle, maighstir-sgoile nan trì snaidhmeannan, a bu sheanmhair dha. Cairteal a’ mhìle bhuainn bha an seann taigh-sheinnse far am biodh Murchadh a’ cur seachad mòran tìde. Cha robh e na thaigh-òsta tuilleadh. Bha sin cho math oir ’s dòcha gum biodh tidsear eile ga thathaich. Nuair a bha e òg chuir Ruairidh Eàirdsidh seachad ùine ann am Prince Rupert air taobh siar Chanada. Ag èisteachd ri na sgeulachdan aige ’s beag a bha dhùil agam gur ann ’s an dùthaich sin a chuirinn seachad caob mhòr de mo bheatha.

Bha Clann IllFhialain eile faisg oirnn cuideachd, an teaghlach aig Lachlainn Beag mac Aonghais ’ic Alasdair ’ic Aonghais ’ic Dhòmhnaill Ruaidh Chìrein. ’S e tlachd agus sochair a bh’ ann a bhith dol air chèilidh orra. Nuair a bheireadh Raonaid, Aonghas, Ruairidh is Dòmhnall air làimh ort bha am fàilte agus an crathadh-làimhe cho cridheil ’s gum biodh tu cunntais do rùdain feuch an robh iad briste no air an tàthadh ri chèile.


[TD 213]

Bha Aonghas math air bàrdachd. Tha cuid de na h-òrain a rinn e, mar Eilean Uibhist Mo Rùin agus Deàrrsadh Gealaich Air Loch Hòmhstadh air a bhith tric rin cluinntinn air an rèidio. Rinn Comann Eachdraidh Uibhist a Tuath leabhar beag grinn de na h-òrain aige. Bidh an cianalas ga mo dhalladh nuair a leughas mi:

Gur fada fad’ bho Uibhist mi,
Gur fad bho Uibhist bhòidheach,
’S gur fada nochd no raoir bhuam
Tha aoibhneasan na h-òige.

Agus dà cheathramh, nach eil idir anns an leabhar, den bhàrdachd Aingeal mo Bhruadair:

Chì thu bruaichean glas ri taobh na h-aibhne,
Na flùraichean as grinne ’n sin a’ fàs;
Agus òlaidh tu a-rithist uisg’ an fhuarain
’S am bainne mach à cuaich ri taobh na bà.

Fàileadh glan a’ chuain a’ tighinn gad ionnsaigh,
Oiteagan thig cùbhraidh ort on iar;
Agus fàilte chridheil choibhneil ann bho chàirdean,
An cridheachan cho blàth ’s a bha iad riamh.

Bha e riamh doirbh dhòmhsa a bhith nam thàmh, galar gin nach lùiginn do neach sam bith. Cha d’ fhuair mi seachad air fhathast. Fiù ’s aig saor-làithean fada an t-samhraidh cha b’ urrainn dhomh a bhith aig fois. Ach ged a bhithinn trang bhithinn saoirsneil. Fear de na rudan a b’ fheàrr a chòrd rium ’s e bhith toirt clann gu campa Comunn na h-Òigridh ann am Baile Dhubhthaich. B’ i Kay NicMhathain ceannard


[TD 214]

a’ champa, agus ’s ann dhi fhèin a thigeadh. Ceanalta ’s ciùin mar bu trice ach a’ riaghladh le smachd nuair a bha feum air. Nuair a bhiodh feadhainn a’ tadhal a bha smaoineachadh gur ann nan deireadh a bha a’ ghrian ag èirigh cha bhiodh i fada gan cur nan àite fhèin. Bha aon fhear a bhiodh a’ teagaisg ceòl ann an sgoiltean shiorrachd Rois agus a bha aig an àm na stiùiriche air Còisir Ghàidhlig Inbhir Pheofharain. ’S e Curr an cinneadh a bh’ aige agus bha cuideigin air innse dha ciamar a chuireadh e seo ann an Gàidhlig. Bhiodh e ga chur fhèin an aithne dhaoine le “Mise MacnaGalla”.

Air an latha mu dheireadh den champa thug Kay agus Rhoda Dhòmhnallach às na Hearadh gu stèisean Inbhir Nis mi, ’s mi air mo rathad gu pòsadh – mo phòsadh fhèin – ann an Glaschu. Nuair a dhealaich sinn thuirt mi ri Kay gu robh mi taingeil nach do rinn i dà leth dhìom mar a rinn i de Chlach Sgàin nuair a thug i leatha ann an càr i. Bha i fhèin agus triùir dhiùlnach eile air clach-crùnaidh na h-Alba a shaoradh à Abaid Westminster air oidhche na Nollaige 1951. Is iomadh neach a dh’aontaicheadh ri na briathran aig Dòmhnall Ruadh Mac an t-Saoir:

A Chatriona NicMhathain,
’S ann leam bu mhiannach gach math
A bhith ’n dàn dhut!
Gur tu a dhùisg mo mhac-meanmna
Nuair thug thu dhachaigh gu Albainn
Lia-Fàil dhuinn.
Ged a b’ fhada gar dìth i,
Air a glasadh am prìosan aig nàmhaid,
Bhuail thu buille na h-èirig,
’S thug thu thugainn bho reubairean
Sgàin i.


[TD 215]

Tha adhbhar eile agamsa a bhith an comain Kay. Bhiodh i toirt thugam botal den stuth chruaidh a bhiodh daoine innleachdach a’ grùdadh ann am Mealbhaig. Bha e math ach chan eil mi cinnteach an robh e math dhut.

Bha fios agam gum biodh e math dhomh mo chomasan teagaisg a leudachadh. Rinn mi dà chùrsa samhraidh mu theagaisg chloinne a bha mall air ionnsachadh. Rinn e feum dhomh iomadach bliadhna an dèidh sin. Cha b’ ann idir le clann ach le inbhich, gu h-àraidh luchd-poilitigs agus seirbheisich chatharra a bha math air blabhdaireachd ach easbhaidheach air èisteachd agus dèanadas.

An cùrsa a b’ fheàrr a chòrd rium b’ e cùrsa dràma an Oilthigh Obar Dheathain. Thug seo dhomh cothrom agus misneachd gu sgoil-oidhche dràma a chur air chois an Uibhist. Cha b’ e clas foirmeil a bh’ ann ach leisgeul son fealla-dhà is fearas-chuideachd. Bha sinn a’ dèanamh dealbhan-cluiche Gàidhlig a-mhàin agus a’ dol air àrd-ùrlar leotha ann an Càirinis, Loch nam Madadh agus eilean Bheàrnaraigh.

Nuair a thigeadh e faisg air oidhche a’ chonsairt bhiomaid nar breislich ag ionnsachadh a’ chòmhraidh. Ach ma bha sinn a’ dìochuimhneachadh nam faclan dhèanamaid suas feadhainn. Mar bu trice bha na faclan fuadain a bhathar a’ dèanamh suas ann an cabhaig na b’ èibhinne na an fheadhainn sgrìobhte. O chionn ghoirid bha fear de na cluicheadairean a’ cur na mo chuimhne nuair a bha sinn a’ dèanamh an ruith-thairis mu dheireadh air na dealbh-chluichean ann an talla Chàirinis an oidhche ron a’ chonsairt. Nuair a ràinig an riochdaire – sin mise – an talla bha na boireannaich gam fheitheamh ach cha robh sgeul air na fireannaich. Bha fios agam càit’ am biodh iad agus dh’fhalbh mi air an tòir. Thuirt mo charaid: “Nuair


[TD 216]

a fhuair thu sinn an taigh-seinnse Chàirinis bha thu bocadaich leis an fheirg agus dh’ith thu bhàrr nan cnàmhan sinn. Ach shìolaidh thu sìos nuair a cheannaich sinn drama dhut.”

Oidhche eile, ann an talla Loch nam Madadh an turas seo, bha fear de na cluicheadairean a’ smocadh pìob. An àit’ a deocadh shèid e i agus chuir na sradagan a thàinig aiste an cùirtear na theine. Sin am pìos den dealbh-chluich a b’ fheàrr a chòrd ris an luchd-èisteachd.

Bha cleamhnas air choreigin, a bharrachd air na litrichean, eadar drama agus dràma. An dèidh tilleadh air an aiseag à Beàrnaraigh thug sinn an aire gu robh mùg solais ann an taigh-seinnse Bhaile MhicPhàil. Dh’èalaidh sinn chun an dorais agus mus do ràinig sinn dh’fhosgail e. Bha amharas aig fear an taigh-sheinnse gum biodh am pathadh oirnn agus dh’fhan e air a chois gus an ruigeamaid. Bha e trì uairean sa mhadainn.

Làithean sona dha-rìribh. Ach tha dà thaobh air a’ mhaoil. Chaidh mise a chronachadh à dà chùbaid son a bhith cur dhaoine air an t-seacharan le faoineas. Bha cuid de luchd nan deiseachan dubha ’s nan coilearan geala den bheachd gu robh dràma na bu mhiosa dhut na drama. Rinn blaigeard de bhàrd, gun urrainn agus gun urram, blaigh de dh’òran aig an àm:

An dràma – mo thruaighe!

“An cuala sibh mun pheacadh ud ris an can iad dràma?,”
Thuirt pearsachan na h-eaglais ann an guth air chrith le àrdan.
“Nach fhaca sibh na bileagan ri uinneagan gan càradh;
’S e obair an droch spioraid e ’s tha ministearan ga chàineadh!


[TD 217]

“Dè ’m feum a th’ aig an òigridh seo air spòrs is mire ’s mànran?
Nach cùm sinn air an dòigh iad le bhith bòilich riutha gach Sàbaid,
Gun fheum iad sgur den gòraiche ’s den dòghannan ro-ghrànda;
Stilettos air na brògan chan eil sòlaimte no sàbhailt.

“Ach ’s olc an obair buileach a bhith dol gu buidheann dràma;
Chan eil e ceart no urramach gun dèanadh duine gàire;
Tha an saoghal seo ro chudromach is feumar cluichd a chàineadh;
’S ann bu chòir dhut bhith le bus ort, air gach rud a’ dèanamh tàire.”

Is dòcha cuid nan aineolas bhith ciorramach an Gàidhlig,
Nach cuala riamh mu rud rin canar strìochd “acute” no “gràbha”.
Bha dùil ac’ gur e drama bha am facal ud ag ràitinn.
“Och is och, mo chreach”, thuirt iad, “tha ’m peacadh na chùis ghràin dhomh.

“Is mòr gum b’ fheàrr ’s gum b’ fheumail’ do cho-chreutairean a mhàbadh,
’S a ràdh gur diolacha-dèirce iad mura sleuchd iad sìos ri ’r n-àithntean.
B’ fheàrr dhut bhith cur dhrèinean ort ’s ag èigheach Och mar thà mi!
A dh’aindeoin lipstick ’s hairstyles ’s e mo lèireadh-sa an dràma.

“Bha e dona gu leòr na pilgrims bhith toirt soisgeul baoth dhan àite;
Ach ’s e bh’ anntasan ach ainglean ’n tac’ ri slaoightirean an dràma.
Cò aig’ tha feum air Shakespeare ann an Grèineatobht no Bhàlaidh?
’S e tha peacach buileach gu bheil an sgudal seo sa Ghàidhlig!”

Cha b’ e dealbhan-cluiche is cuirmean talla an aon chuir-seachad a bh’ againn air oidhcheannan rògach geamhraidh. Bha cèilidhean-taighe a’ dol fhathast mus do chuir an telebhisean às dhaibh. A’ cumail na bodhaig agus na h-inntinn


[TD 218]

gun a dhol a dholaidh bhiodh badminton againn an sgoil Cheann a’ Bhàigh agus deasbadan ann an talla Chàirinis.

Bha mòran a’ tighinn chun nan cèilidhean talla. Aon oidhche bha mi nam fhear-an-taighe agus bha fear a’ seinn nach robh mi air a chluinntinn roimhe. Fhuair e fàilte agus bualadh bhas on luchd-èisteachd nach d’ fhuair càch. An t-adhbhar: bha e cur dreach ùr air na h-òrain. Rubha Bhatarnais, mar eiseimpleir:

Falt air rùda Bhatarnais,
Gur maiseach leam a chluasan,
Mo shoraidh slàn gu bràth leis,
’S nach fhaod mi ’n tràill a bhualadh.

Bha sinn a’ smaoineachadh gur e dìth na cèille a bh’ air. Ach cò aige tha fios? Faodaidh gu robh e smaoineachadh gu robh feum aig Uibhist air mac-samhail Billy Connolly.

Aon oidhche bha deasbad phoilitigeach againn far an robh sinn ag atharrais air na daoine bhios a’ seasamh aig taghadh pàrlamaid. Thuirt fear de na tagraichean: “Chan fhaigh sibh dad o na Tòraidhean; chan fhaigh sibh dad bho na Làboraich; ach bheir na Libearalaich dhuibh a h-uile rud a dh’iarras sibh.” Nam biodh e air dreuchd phoilitigeach a leantainn bhiodh e an-diugh ann an riaghaltas nan Con-Dems.

Mar nach robh gu leòr agam ri dhèanamh cha b’ urrainn dhomh daoine dhiùltadh nuair a bha iad ga mo bhrosnachadh gu dol an sàs ann an cùisean coimhearsnachd. Cha bu ruith ach leum dhomh pàirt a ghabhail ann a bhith cur air chois Aonadh nan Croitearan. Air chaochladh adhbhair cha do shoirbhich leis a’ chiad aonadh agus bha e gu bhith air na sgeirean nuair a ghabh daoine mar Aonghas “Ease” MacLeòid


[TD 219]

os làimh a chur air cùrsa na bu tèarainte. Cha b’ aithne dhòmhsa “Ease” aig an àm ach, dà fhichead bliadhna an dèidh sin, thurchair gu robh sinn nar nàbaidhean bun na h-ursann anns a’ Gheàrraidh Chruaidh an Steòrnabhagh. Duine macanta, lèirsinneach, tuigseach. Bhithinn fo gheasaibh ag èisteachd ris a’ seanchas mu a bheatha mar chruitear, mar bhreabadair, mar mharsanta agus mar dhiùlnach a’ strì airson còraichean is ceartas dha cho-chreutairean. Tha an dìleab luachmhor de aithris ’s de fhiosrachadh a dh’fhàg e ann an tasglann an Cearsadar. Tha cuibhle na croitearachd a’ cur nan car fhathast, ged nach eil i ruith cho rèidh ’s a lùigeadh “Ease” còir.

Nuair a bha mi smaoineachadh gu robh mi air mathanas fhaighinn son a bhith truailleadh inntinnean is anamannan le dealbhan-cluiche fhuair mi clodadh eile às na cùbaidean. Bha taghadh gu bhith ann airson Comhairle na Sgìreachd, seòrsa de dhìolanas a bh’ aig na Comhairlean Siorrachd aig an àm, a’ cur an ìre gu robh iad faisg air an t-sluagh chumanta. Bha dà Chomhairliche Siorrachd agus dà Chomhairliche Sgìre a’ riochdachadh Uibhist a Tuath. Nuair a dh’aontaich mise seasamh son Comhairle na Sgìreachd bha pearsachan eaglais nach robh idir riaraichte agus mhol iad dha na coitheanalan aca gun bhòtadh air mo shon. Is dòcha gur e sin bu choireach gun do shoirbhich leam aig an taghadh.

Bha ministear na h-Eaglaise Saoire, an eaglais a bha mi fhèin ’s mo phàrantan a’ frithealadh, air Comhairle na Siorrachd. A’ chiad turas a thachair mi ris an dèidh an taghaidh fhuair mi sgoladh de theanga, cha b’ ann a-mhàin son mo pheacaidhean, leithid dràma agus cluich ball-coise air feasgar Disathairne nan òrduighean, ach son a bhith cho


[TD 220]

lugha-nàire ’s gun do sheas mi an aghaidh fear air an robh e fhèin measail. Bha leanabh air a bhith agam fhèin ’s mo bhean goirid roimhe sin agus chrìochnaich an t-Urramach an searmon guineach pearsanta aige leis an earal: “Mura h-atharraich thu do dhòighean cha bhaist mi an gille beag agad!” “Cò thuirt gu bheil mi dol a dh’iarraidh baisteadh oirbh?” fhreagair mi, ’s mi feuchainn ri mo chorraich a cheannsachadh. Bha mi sìobhalta ris an dèidh sin ach bha mi air dearbhadh fhaighinn gu bheil burraidhean agus curaidhean anns a h-uile dreuchd. Tha am balach beag nach do thoill a bhaisteadh air sgàth dò-bheairtean athar an-diugh na èildear ann an eaglais chlèireach ann an Canada.

Air eagal ’s gu bheil duine smaoineachadh gu bheil mi trom air pearsachan eaglais bu chòir dhomh a dhèanamh soilleir gu bheil spèis mhòr agam den a’ chuid as motha dhiubh air an do chuir mi eòlas. Bhà agus thà daoine fiùghanta anns gach eaglais agus de gach creideamh. Ach nuair a tha cuid dhiubh a’ sparradh am beachdan air daoine le maoidheadh agus droch rùn feumar seasamh aca, co-dhiù tha iad a’ cur nam both dhiubh anns a’ chùbaid no ann an colbhan nam pàipearan-naidheachd.

Bha dà chur-seachad eile bha cumail mo smuig ris a’ chloich-bhleith. Chan e idir a’ clach-bhleith a tha Dwelly a’ mìneachadh mar <eng>“dram before meals, particularly breakfast”<eng> ach an tè a tha ga do chumail dripeil a’ pronnadh an t-sìl. Bha mi cnuasachadh ’s a’ cruinneachadh òrain is beul-aithris agus a’ sgrìobhadh bàrdachd, sgeulachdan, dealbhan-cluiche is tramasgal de gach seòrsa.

Aon samhradh chaidh mi còmhla ri Dòmhnall Eàirdsidh Dòmhnallach à Sgoil Eòlais na h-Alba do Scalpaigh na


[TD 221]

Hearadh far an do chuir sinn seachad lathaichean sona a’ cur òrain is sgeulachdan air chlàr. Abair gun d’ fhuair sinn aoigheachd. Am measg nan òran bha fear a tha ri chluinntinn fhathast air Radio nan Gàidheal: Iain Tormod MacSuain a’ gabhail an òrain gaoil a rinn e fhèin dha leannan:

’S gur pearsach, dealbhach dh’fhàs i bho a sàil gu bàrr a cinn;
A sùilean tha làn gràidh dhomh ’s a còmhradh tha leam binn;
A bilean tha mar ròsan ’s a pòg chan eil nas mìls’,
’S cha cheil mi fhèin gu bràth nach i àilleagan mo chrìdh’.

Agus an t-òran a rinn piuthar mo sheanar, Mairead Dhòmhnaill ’ic Aonghais, nuair a chuir Alasdair Choinnich Alasdair an taigh aice air dòigh:

Oighrig Mhurchaidh Alasdair, na salaich orm an t-ùrlar!
Seall mi agus fallas orm ’s mi air sgur dha sgùradh;
Ma ghlanas tu do chasan gheibh thu seachad air mo chùlaibh,
Ach feuch nach lean an smùr ri do bhrògan.

Ged a bha i moiteil às an taigh ùr bha molt Chaluim Dhòmhnaill fhathast na phlàigh:

Dh’fhoghain e dha ’n uiridh ’s thug e ’n tughadh far a cliathaich;
Leumadh e na mhullach nam biodh duilleagan de dh’fheur ann;
Ach thèid mise ’n urras dha gun cumar dheth e ’m bliadhna,
’S gun cuir sinn roimhe lìon agus ròpan.

Bha Fred MacAmhlaigh air prògram a chraoladh ann an 1962 mun bhàrd Uibhisteach Dòmhnall Ruadh Chorùna agus dh’fhaighneachd e an cruinnichinn tuilleadh de na h-òrain aig


[TD 222]

Dòmhnall Ruadh agus gun cuireamaid ann an leabhar iad. Rinn sinn sin ann an cabhaig son gum biodh an leabhar an clò fhad ’s a bha am bàrd os cionn talmhainn. Ach cha do cheadaich freastal sin oir chaochail e ann an 1967 mus tàinig an leabhar am follais. Nuair a leig Fred dheth a dhreuchd chruinnich e tuilleadh de na h-òrain aig Dòmhnall Ruadh agus dheasaich e leabhar na bu toirteile a chaidh fhoillseachadh le Comunn Eachdraidh Uibhist a Tuath ann an 1995.

B’ e an t-eòlas a chuir mi air Dòmhnall Ruadh Chorùna rud cho luachmhor ’s a thachair na mo bheatha. Bhithinn a’ dol a chèilidh air gach oidhche Haoine agus a’ sgrìobhadh sìos nan òran aige. Mura biodh cuimhne aige fhèin air cuid de na ceathramhan, agus uaireannan òran slàn, cha bhiodh a bhean Anna fada a’ lìonadh nam beàrnan.

Bha mi air bhioran gus faighneachd dha mun an aon òran gaoil a rinn e, an t-òran ainmeil An Eala Bhàn. Ach cha leigeadh an t-eagal leam seo a dhèanamh an cuideachd Anna, oir cha b’ ise cuspair an òrain ach Magaidh NicLeòid, Magaidh Raghnaill Shaighdeir à Loch nam Madadh. Aon oidhche fhuair mi de mhisneachd na dh’fhaighneachd do Dhòmhnall an robh tuilleadh cheathramhan anns an òran seach an fheadhainn a bhiomaid a’ cluinntinn aig na seinneadairean. “Thà, a ghràidhein,” fhreagair e, “ach tha mi air an dìochuimhneachadh.” Chuir Anna fàd eile air an teine agus thuirt i: “Tha cuimhne agamsa orra.” Agus sin mar a fhuair mi na trì ceathramhan deug a tha san leabhar. An àite bhith ’g iadach ’s ann a bha i moiteil às a companach agus às an òran. Air mo rathad dhachaigh an oidhche sin bha gloc a’ chaoinidh nam amhaich.

Ged nach robh comas sgrìobhaidh aig Dòmhnall Ruadh


[TD 223]

bha sinn fortanach gu robh daoine air na h-òrain aige a chumail air mheomhair. Rinn e cuid de na h-òrain a b’ fheàrr aig àm a’ Chiad Chogaidh Mhòir. Bha Uibhisteach eile, Ailean Iain ’ic Eòghain à Caolas Phaibeil, còmhla ris anns na trainnsichean agus bhiodh e gan sgrìobhadh sìos. Mura b’ e gu robh e fhèin agus daoine tuigseach eile a’ faicinn luach na bàrdachd seo bha sinn air neamhnaid luachmhor a chall.

Nuair a dh’innis Dòmhnall Ruadh dhomh gu robh e fhèin agus Dòmhnall Ailean Dhòmhnaill na Ban-fhighich’ anns na h-oghaichean chuir mi romham tachairt ris-san cuideachd. B’ e Dòmhnall mac Ailein ’ic Chaluim, an gaisgeach òg a chaidh a cheangal ris a’ chuibhill ann an stoirm mhòr a’ Phorcupine faisg air Hiort ann an 1861, a bu sheanair dhan dà bhàrd. Agus cuideachd do fhear eile air am bithinn tric a’ tadhal, Eàirdsidh Ruadh Hòglan à Taigh a’ Gheàrraidh.

Aig an àm cha b’ aithne dhomh de na h-òrain aig Dòmhnall Ailean ach Gruagach Òg an Fhuilt Bhàin ach nuair a chuir mi eòlas air rinn mi prògram mu dheidhinn dhan a’ Bh.B.C. Gun fhiosta dhomh bha mi cur an t-sìl às am fàsadh fochann ùr, ann an craoladh an turas seo.

Rinn an t-Athair Iain Aonghas MacDhòmhnaill cruinneachadh agus rannsachadh eagnaidh air bàrdachd Dhòmhnaill Ailein. Thàinig toradh a shaothrach am follais ann an leabhar sgoinneil a chuir Comainn Eachdraidh nan Eilean mu Dheas an clò ann an 1999.

Air mo rathad air chèilidh air Dòmhnall Ailean ann an Cill Donnain an Uibhist a Deas bhithinn a’ tadhal air Dòmhnall Ailig MacEachainn anns an Àird Bhig am Beinn na Fadhla. B’ esan fear-seanchais cho math ’s a thachair rium riamh. Bha e math a bhith na chòmhradh. Bha cuimhne chumhachdach


[TD 224]

aige. Aon latha aig obair dh’fhaighneachd cuideigin dha càite robh an sàbh leis an robh iad a’ gearradh fiodh an dè. “Chan eil cuimhn’ agam càite ’n do dh’fhàg sinn e,” arsa Dòmhnall Ailig. Thuirt am fear eile: “Nam biodh e air a dhol air chall o chionn dà cheud bliadhna bhiodh cuimhn’ agad càite bheil e!”

Nuair a bhiodh e dol cuide rium a choimhead air Dòmhnall Ailean bhiodh e ’g aithris òrain fhada leithid Aeòlas agus am Balg agus MacPhàil is MacThòmais a rinn Dòmhnall Ruadh Mac an t-Saoir. Bha an ùine dol seachad ann an tiotan agus cha do dhìochuimhnich e riamh faclan nan òran. An cuideachd nan daoine seo bha mi aig mullach mo shòlais.

Bha a bhith ann an cuideachd bhàrd is sgeulaichean ga mo phiobrachadh fhèin gu oidhirp a dhèanamh air luinneagan a chur an eagaibh a chèile, ach cha d’ fhuair mi an t-alt air bàrdachd a bha aig an fheadhainn ris an robh farmad agam. Ged a choisinn mi crùn a’ bhàird aig Mòd Lunnainn ann an 1959 agus aig Mòd Nàiseanta a’ Chomuinn Ghàidhealaich ann an Sruighlea ann an 1961, cha robh mi riamh a’ coimhead orm fhèin mar bhàrd. Agus tha mi creidsinn gu robh mòran a dh’aontaicheadh rium.

Ged a bha e smaoineachadh – agus bha e ceart – gu robh mo bhàrdachd “rud beag seann fhasanta na cumadh” bha Fionnlagh Dòmhnallach tuilleadh is fialaidh nuair a sgrìobh e ann an Gairm: “Chan eil e tomadach ann am bodhaig, agus tha coltas a’ bhalaich air fhathast ann an iomadh dòigh. Ged a nì e oidhche mhòr aig Mòd no aig cèilidh, tha e caran somalta na dhòigh is na chòmhradh, agus tha a smuaintean domhainn mar a nochdas a’ bhàrdachd a rinn e airson a’ Mhòid agus leis an do choisinn e crùn na bliadhna seo. Tha e air leth deas-bhriathrach, agus ann an craobh-sgaoileadh a rinn e airson


[TD 225]

a’ Bh.B.C. an là a chaidh crùn a’ Chomuinn a chàradh air a cheann dh’aidich e gum b’ fheàrr leis Uibhist a Tuath fhaicinn mar a tha e – às aonais a’ Chomuinn – na fhaicinn le meur den Chomunn Ghàidhealach. Dh’aidich e cuideachd nach do phàigh e cìs riamh don Chomunn gus an tàinig air sin a dhèanamh an uiridh mus fhaodadh e oidhirp a thoirt air co-fharpais a’ Mhòid. Agus cha robh e buileach cinnteach am pàigheadh e a’ chìs tuilleadh seach gun do bhuinig e na bha a dhìth air!”

Bha mo bheul air mo ghuallainn aig aois trì bliadhna fichead, mar a tha e chun an là-an-diugh. Thug an Comunn Gàidhealach greis mus tug iad mathanas dhomh son a bhith cho beulach agus cho sgeigeil. Chaidh mo chliù chun nan con buileach nuair a b’ fheudar dhaibh trusgan a’ bhàird a ghiorrachadh air mo shon agus nuair a dhiùlt mi deise Ghàidhealach a chur orm. Bha marsanta tartain à Dùn Èideann, Mac a’ Phearsain eile, a’ tairgsinn deise Ghàidhealach dhomh an-asgaidh. Nuair a chunnaic e nach robh annam ach còig troighean is còig òirlich a dh’àirde ’s iongantach mura robh e smaoineachadh nach cosgadh e cus tartain is clò dha.

Tha na Gàidheil buailteach a bhith connspaideach aig amannan, le adhbhar agus gun adhbhar. Ann an 1963 dh’iarr an ràitheachan Gairm orm mo bharail a thoirt air An Òigridh agus a’ Ghàidhlig. Rinn mi sin le dànadas a chuir m’ amhaich ann an croich. Ghabh Dòmhnall Grannd, fear-deasachaidh a’ mhìosachain An Gàidheal, san t-sròin casaid a thilg mi air a’ Chomunn Ghàidhealach. Thug e droinneadh orm agus tha mi creidsinn gun do thoill mi e. Seo smèileag no dhà den an tuasaid air an tug sinn an t-ainm “Cha chumar taigh le beul dùinte.”


[TD 226]

Mise: “Is dona an aithlis air a’ Ghàidhlig gu bheilear a’ cur glas-ghuib air na daoine òga a dh’fhaodadh mòran a bharrachd a dhèanamh air a son. Mura bheil bun de fhiasaig ghlais agus sgall gu d’ chùl ort tha cuid a nì tàire ort ma thogas tu do ghuth mu chùisean na Gàidhlig. . . Ma tha leasachadh gu bhith air a’ Ghàidhlig ’s ann an lùib na h-òigridh a dh’fheumas e tòiseachadh.”

Esan: “Bithidh cuimhne aig a’ mhòr-chuid againn gun do choisinn Mgr Mac a’ Phearsain crùn na bàrdachd aig a’ Mhòd. Aig an àm leig Gairm ris dhuinn, ged a bha e deònach a bhith air a chrùnadh, nach bu mhath leis gun saoileadh daoine nach robh e dad na bu mheasaile air a’ Chomunn na bha e roimhe. Theagaimh gu robh fir-deasachaidh Gairm fìor-thoilichte a’ bheachd seo a chur an cèill, oir cha sheachain iad fhèin cothrom uair sam bith sgleog a thoirt don Chomunn anns an dol seachad.

“Chan eil cuimhn’ agam an-dràsta air a’ bhàrdachd leis an do choisinn Mgr Mac a’ Phearsain an duais, ach b’ i mo bheachd-sa, feumaidh mi aideachadh, nach do chuir a dhòigh-labhairt, ge b’ oil le Gairm, gu mòr ri a chliù. Aig a’ cheart àm bu mhath leam a ràdh gun d’ fhuair mi sealladh ùr air an duine nuair a chunna mi an dealbh-chluich a sgrìobh e, Gheibh Foighidinn Furtachd, an Aitreabh nan Gàidheal am bliadhna. Bha seo cho snasail ’s cho aighearach ri nì dhen t-seòrsa a chunnaic mi riamh.

Mise: “Bha fios agam gu leumadh cuideigin orm son nam beachdan a bha agam. Chan eil duine againn nach cuir feum air sainnseal an-dràsta ’s a-rithist, òg no sean e . . . ’S dòcha ma thig a’ chuid a “tha smaoineachadh gu bheil iad fo throm gheur-leanmhainn” còmhla riuthasan a tha “a’ caitheamh


[TD 227]

an ùine agus an saothair gun dùil gun tig duais,” agus gun tarraing iad air an aon ràmh, gun tig piseach air an obair.”

Nuair a chuir mi fhèin ’s Dòmhnall Grannd eòlas na b’ fheàrr air a chèile agus a dh’aontaich sinn nach cumar taigh le beul dùinte, chan e mhàin gu robh sinn air an aon ràmh, ach bha sinn cho rèidh ri dà cheann eich.

Aig an àm seo bha mi air tòiseachadh a’ gabhail ùidh anns na meadhanan sgrìobhaidh agus craolaidh. Cha robhas a’ craoladh mòran Gàidhlig air rèidio agus bha telebhisean fhathast anns na badain. Chan e gainnead nam prògraman a-mhàin nach robh a’ còrdadh ri daoine ach gur ann air èiginn a chluinneadh iad am beagan a bh’ ann dhiubh ann an iomadh pàirt den Ghàidhealtachd ’s de na h-Eileanan Siar.

Chan e luchd-èisteachd nam prògraman Gàidhlig a-mhàin a bha mì-riaraichte leis a’ Bh.B.C. agus thòisich “spùinneadairean” a’ craoladh o bhàtaichean air feadh Bhreatainn. Dè mu dheidhinn “pirate radio” ann an Gàidhlig? Sin a’ cheist air an robh mi fhèin ’s Donaidh MacNèill agus Seumas Adam a’ meòrachadh aon oidhche ’s sinn a’ gabhail dripeid de stuth cruaidh. B’ ann aig Donaidh a bha Taigh-òsta Pholl a’ Charra an Uibhist a Deas agus bhiodh Seumas, a bha deasachadh a’ phàipeir-naidheachd an “Weekly Scotsman”, a’ tighinn dhan eilean air chuairt. Bha e air Gàidhlig ionnsachadh agus bha e air a ghonadh nach cluinneadh e ach cagarsaich is bragadaich nuair a dh’fheuchadh e ri èisteachd ri prògraman Gàidhlig air an <eng>Scottish Home Service.<gai> Dh’aontaich sinn nach robh leigheas air a’ cheist ach stèisean rèidio a chur air chois an Uibhist. Cha chosgadh i mòran. Bhiodh daoine beairteach leagte ri uidheamachd a thoirt dhuinn agus bhiodh daoine ga h-obrachadh gu saor-thoileach.


[TD 228]

Ach, on a bhiomaid a’ bristeadh an lagha, càite an cuireamaid Rèidio nan Spùinneadair? Ma bha am Prionnsa Teàrlach fon choill an Uibhist gun a ghlacadh carson nach fhaigheamaid uamha no sgairte-falaich no bothan? Ach mus tàinig Fionnghal Airigh Mhuilinn no Fionnghal sam bith eile chur taice rinn fhuair mise cuireadh a dhol a dh’obair do Roinn na Gàidhlig anns a’ Bh.B.C. Bu toigh leam a bhith smaoineachadh gur e fathann air dùbhlan o stèisean rèidio an Uibhist a dh’adhbhraich an tairgse. Co-dhiù no co-dheth, bha lòn eile a’ feitheamh ri steall a chur às. No làthach. No sùil-chruthaich.


[TD 229]

7
Dà Cheathramh agus Fonn

’S e boc às an teine dhan a’ ghrìosaich a bha ’s an imrich o theagaisg sgoile gu craoladh. Nuair a chuala piuthar m’ athar gu robh mi dol dhan a’ BhBC thuirt i: “An ann às do chiall a tha thu? Carson a dh’fhàgadh tu obair ghlan mar tidseadh?” Bha i cur air mhanadh gum bithinn air mo ghànrachadh ann an òtrach làn faoineis is amaideis.

Cha robh mi fada ann an aitreabh a’ BhBC an Glaschu nuair a thòisich mi gabhail an amharais gu robh i ceart. A h-uile mìos bha prògram leth-uair againn air an robh Seinn an Duan Seo – seanair nan Dùrachdan a chluinnear a-nise gach seachdain agus a tha mairsinn dà uair a thìde. Anns a’ chiad Seinn an Duan Seo a rinn mise bha cuideigin a’ sireadh òran Uibhisteach. Beagan lathaichean an dèidh sin fhuair mi litir le teachdaireachd làidir: <eng>“We don’t want to hear any more of these thieving Uist bastards!”<gai> Cha robh ainm idir ris an litir ach bha an comharra-puist air a’ chèis a’ sealltainn gur ann à Steòrnabhagh a thàinig i. Bha i ann an tè de na trì cànain a


[TD 230]

chluinneas tu ann an Steòrnabhagh, uaireannan am measg a chèile. Aon latha rapach air Sràid Chrombail chuala mi fear a’ cur fàilte air caraid le “Mì-chàilear kind of day, cove.”

B’ ann an Steòrnabhagh cuideachd a fhuair mi a’ chiad bhlas – ’s dòcha gur e domblas a bu chòir dhomh ràdh – de na duiligheadsan teicniceach a tha an lùib craolaidh. Bha mi cleachdadh na h-inneal clàraidh Uher airson a’ chiad uair, ’s mi dèanamh prògram mu iasgach. ’S ann ag iasgach ann an clàbar a bha mise. Nuair a thill mi a Ghlaschu bha e follaiseach gun do rinn mi butarrais agus nach robh fiù ’s an gad no am maghar agam air fhàgail. Sgrìobh an t-innleadair a bha deasachadh a’ phrògraim còmhla rium aithisg anns an robh na faclan “Quality – attroccious!” Bha esan cho dona air litreachadh ’s a bha mise air teicneòlas clàraidh, ach dh’ionnsaich mi leasan bhuaithe.

Cha robh de dh’eòlas agamsa air a “wireless” ach na sgeulachdan a bhithinn a’ cluinntinn mun a’ chiad tè a thàinig gu ruige Hoghagearraidh. Air do mhuinntir a’ bhaile cruinneachadh an taigh Alasdair Dhòmhnaill a dh’èisteachd naidheachdan a’ chogaidh thòisich bragadaich na bu mhiosa na b’ àbhaist. Leum an cat suas gu cùl na h-inneil ’s thill e nuas le luch a bha feuchainn ri comraich fhaighinn am measg na uèirichean. ’S bhithinn a’ cluinntinn mun a’ chaillich, nuair a chaidh innse dhi gu robh an “accumulator” air a dhol sìos, a thòisich ag ochanaich ’s ag ràdh gu robh i an dòchas nach robh balaich bhochda às na h-eileanan air bòrd.

Thòisich mi anns a’ BhBC anns an Fhaoilleach 1964, dà fhichead bliadhna an dèidh dhan chiad phrògram Gàidhlig a dhol a-mach air an rèidio. Thòisich craoladh Gàidhlig air an dàrna latha den Dùbhlachd 1923, naoi mìosan an dèidh dhan


[TD 231]

BhBC tòiseachadh air craoladh an Alba. B’ fheàrr gu robh an asaid a thug craoladh Gàidhlig gu ìre choileanta cho goirid ri naoi mìosan. Ach ’s e sgeul, no searmon, eile tha sin.

Bha e riatanach a rèir nòsan an ama gum b’ ann le searmon a chaidh craoladh Gàidhlig a chur air bhog. Thàinig an t-seirbheis à stiùidio a’ BhBC an Obar Dheathain, leis an Urr. Iain MacIlleBhàin, ministear na h-Eaglaise Saoire Aonaichte sa bhaile sin, a’ searmonachadh. Mhair an t-seirbheis cairteal na h-uarach. ’S fheudar gur e seo an searmon Gàidhlig a bu ghiorra ann an eachdraidh. Ach, na robh Gàidhlig air a bhith aige, bha e air tighinn ri càil Iain Reith, an t-Albannach gruamach doicheallach a bha na chiad cheannard air a’ BhBC. Bha e coimhead air craoladh mar thiodhlac bho Dhia a bha ri cleachdadh mar “chlaidheamh rùisgte a’ sgoltadh dorchadas an aineolais.” Saoil dè chanadh e nam biodh e cluinntinn ’s a’ faicinn cuid de phrògraman an là-an-diugh?

Goirid an dèidh an t-searmoin nochd na h-òrain dhìomhain, nuair a chaidh ceithir òrain Ghàidhlig a chraoladh ann am prògram de cheòl Albannach agus dhà ann am prògram a’ toirt a-steach na Bliadhn’ Ùire. Bha gach prògram trì uairean a thìde a dh’fhaid. Mar sin cha d’ fhuair a’ Ghàidhlig ach mìr bheag den chuirm.

Anns an Iuchar 1924 chaidh Niall MacIllEathain fhastadh mar mhanadsair air stèisean craolaidh Obar Dheathain. Bha e fhèin ’s a bhean Jenny Currie air Buinn Òir a’ Mhòid a chosnadh agus bha iad rin cluinntinn o àm gu àm air an rèidio. Nam b’ e an-dè an-diugh bhiodh cuideigin a’ cnàmhan agus a’ cur gearan sgaiteach gu Urras a’ BhBC gu robh iad a’ gabhail a’ bhrath. Ach bha spèis mhòr aig daoine dhaibh mar sheinneadairean.


[TD 232]

Ma ghabh Niall MacIllEathain brath air a shuidheachadh b’ ann son prògraman Gàidhlig a chur air an èadhar, ged nach robh iad pailt. Bha seirbheis Ghàidhlig a’ tighinn à Colaiste an Rìgh an Obar Dheathain uair sa bhliadhna agus thòisich sreath phrògraman gach cola-deug fon ainm Our Gaelic Corner. Cha do thuig urracha mòra a’ BhBC cho freagarrach ’s a bha an t-ainm seo. B’ ann ann an cùil fhalchaidh a chùm iad a’ Ghàidhlig fad iomadh bliadhna. Ach is dòcha gu robh e cho math nach robh e comasach dhan mhòrchuid de na Gàidheil prògraman rèidio a chluinntinn, no bha an cànan air a bhith ann am barrachd cunnairt.

An dèidh prògram beag an oisein thàinig sreath de sgeulachdan is seinn, òrain o àm gu àm air Uair na Cloinne, agus consairtean le còisirean Gàidhlig nam bailtean mòra. Bha prìomhachas aig òrain a’ Mhòid agus aig na h-òrain a bha feadhainn mar Marsaili nan Òran air a thruailleadh. B’ ann am Beurla bhathar ag aithris nam prògraman agus bha iad ag amas air luchd-èisteachd anns na bailtean seach air muinntir na tuatha. Thug e dà fhichead bliadhna mus do chuir am BBC suim ann an òrain dualchais. Mura robh thu seinn a rèir ceòl sgrìobhte agus le do chìoch-shlugain a’ dol air bhoil cha b’ fhiach thu am poll-sitig.

Thug e ùine mhòr cuideachd mus cluinneadh tu Gàidhlig air a labhairt cunbhalach air an rèidio. Ged a bha mòran dheilbh-chluiche gan taisbeanadh air àrd-ùrlar cha tug am BBC an aire dhaibh. ’S ann a bha iad a’ dol às àicheadh gu robh an leithid ann. Mar a thuirt iad anns an Radio Times: <eng>“A play in Gaelic would be rather much to expect, but a compromise has been affected by arranging the broadcast, Love and the Washtub, by Iain Cameron, a play dealing


[TD 233]

with the everyday tasks of the inhabitants of a Highland village.”<gai> Seadh gu dearbha. Chuala mi mu ghaol aig ceann na cruaiche ach cha chuala mi riamh mu ghaol ann an tuba nigheadaireachd. Saoil a bheil na Gàidheil deiseil a-nis airson dealbh-chluich ùr air BBC Alba, Bannal anns a’ Bhallan? Dh’fheumadh e bhith anmoch air an oidhche.

Bha beachd ann cuideachd gum biodh rèidio feumail airson luchd-èisteachd aig nach robh Gàidhlig ach aig an robh ùidh innte, a thàladh tro mheadhan na Beurla, co-dhiù bha iad deònach Gàidhlig ionnsachadh gus nach robh. Bha feallsanachd fhoilleil ann – agus is dòcha gu bheil i air mhaireann fhathast – gu feumadh tu luchd na Beurla a shàsachadh agus a shlìobadh ma bha craoladh Gàidhlig a’ dol a shoirbheachadh. Anns na 1960an, nuair a bha mi fhèin a’ riochdachadh phrògraman agus a’ craoladh farpaisean a’ Mhòid, cha robh e ceadaichte dhuinn an aithris a dhèanamh ann an Gàidhlig. Agus ’s e peacadh uabhasach a bhiodh ann nam biodh Gàidheal ag aithris nam prògraman telebhisean.

Tha e math gu bheil cùisean eadar-dhealaichte an-diugh. Ach feumaidh mi ràdh gun tàinig na làithean dorcha seo air ais thugam nuair a chunnaic mi BBC Alba a’ nochdadh phrògraman Beurla air an t-seirbheis ris an robh sinn a’ feitheamh cho fada. Thog e ceist a chuir iomagain orm: an e seasmhachd no siùrsachd a th’ ann a bhith brìodal ri luchd na Beurla son àireamh luchd-èisteachd a mheudachadh?

Chan eil ceist sam bith nach eil buaidh an telebhisean math is dona. Chan eil teagamh nach eil i feumail dhan Ghàidhlig an-diugh, ach rinn i cron cuideachd. Bha Helen Creighton a’ cruinneachadh ’s a’ clàradh òrain Ghàidhlig an Albainn Nuadh mus do thòisicheadh gan cruinneachadh san t-seann


[TD 234]

dùthaich agus chùm i oirre leis an obair seo fad iomadh bliadhna. Ann an 1956 thadhail i air seinneadair a bha i air a chlàradh bliadhnaichean roimhe sin. Ach bha am bogsa ùr a’ sgalartaich anns an rùm agus cha do rinn e oidhirp sam bith air a thionndadh dheth. Bha nòsan na h-aoigheachd ag atharrachadh.

Ach bha iarmad den t-seann fhuran air fhàgail. Goirid an dèidh tadhal air bodach a’ bhogsa bha i coimhead air teaghlach air an robh i eòlach an Ceap Breatann agus thug iad i air chèilidh air seinneadair Gàidhlig, Lachlainn MacIllIosa, ann am Mira Mhòr. Chuir iad seachad feasgar cridheil còmhla ris fhèin ’s a bhean agus an ochdnar chloinne aca. Bha a’ bhean trom leis an naoidheamh leanabh. Glè throm. Aig deireadh na h-oidhche thairg i tì dhaibh ach, on a bha aice ris a’ chlann a chur dhan leabaidh, thug iad taing dhi agus thuirt iad gu robh an t-àm aca falbh. Beagan lathaichean an dèidh sin chual’ iad nach robh iad ach air slàn fhàgail aig an teaghlach nuair a lean Lachlainn ’s a bhean iad anns a’ chàr aca fhèin. Cha robh iad son a dhol seachad orra air eagal ’s gum biodh iad a’ smaoineachadh gun do chuir iad stad orra o dhol a chèilidh air cuideigin. Ach nuair a dhealaich iad aig crois rathaid faisg air far a bheil mi fhèin a’ fuireach, rinn Lachlainn air baile Sidni cho luath ’s a b’ urrainn dha. Uair a thìde an dèidh dhaibh an t-ospadal a ruighinn rugadh an leanabh. Tha mi toilichte gu bheil an aon seòrsa aoigheachd anns an sgìre fhathast ged nach eil mòran Gàidhlig air fhàgail.

Na mo bheachd-sa ’s e aoigheachd a thoirt do luchd na Beurla an t-amas mu dheireadh a bu chòir a bhith aig craoladh Gàidhlig. Ach ’s fheàrr dhomh an cuspair sin a sheachnadh mus fhàs sibh searbh do shearmon Clach na Cùdainn.


[TD 235]

Cha deach a’ chiad seanchas ann an Gàidhlig a chraoladh gu 1928 agus a’ chiad dealbh-chluich gu 1933. Dùnach an t-ainm a bh’ oirre agus cha robh lideadh Gàidhlig aig an riochdaire. Ann an 1935 dh’innis Seonaidh mac Dhòmhnaill ’ic Iain Bhàin à Uibhist a Deas a’ chiad sgeulachd o bheul-aithris. Sin a’ bhliadhna anns an deach Eòghain Mac-a-Phì à Baile Chaolais fhastadh mar fhear-cuideachaidh Gàidhlig làn-ùine. Roimhe sin bha am beagan phrògraman a bh’ ann air a bhith an urra ri Gilleasbaig Peutan às an Eilean Sgitheanach agus Murchadh MacLeòid à Leòdhas. Nuair a thòisich Eòghain Mac-a-Phì anns an dreuchd bha e mar dhleastanas air leth-uair san t-seachdain a chraoladh. Ann an 1938 chaidh Roinn Gàidhlig a chruthachadh le Eòghain air a ceann. Dà bhliadhna an dèidh sin thòisich prògram naidheachdan, còig mionaidean a dh’fhaid, uair san t-seachdain. Rinn an Comunn Gàidhealach tagradh gum biodh naidheachdan rin cluinntinn fad dà uair a thìde agus prògram chloinne aon uair a thìde san t-seachdain. Ach, ged a chaidh a’ cheist a thogail an Taigh nan Cumantan, cha robh seo an dàn. Cha robh an Dara Cogadh Mòr ach gann air tòiseachadh nuair a chaidh casg a chur air prògraman Gàidhlig agus cha do thill iad gus an robh e gu bhith seachad. ’S fheudar gu robh an t-eagal air a’ BhBC gum biodh Mac-a-Phì agus Morair Haw-Haw a’ bruidhinn ri chèile ann an Gàidhlig agus a’ dèanamh miastadh.

Nuair a thòisich na prògraman a-rithist faisg air deireadh a’ chogaidh chaidh Fionnlagh Dòmhnallach às na Hearadh – Finlay J., mar a b’ eòlaiche sinn air – fhastadh mar fhear-taice do Mhac-a-Phì agus mheudaich na prògraman gu uair-gu-leth san t-seachdain. Ged nach robh an ùine fada bha measgachadh ann de sgeulachdan, òrain, deilbh-chluich,


[TD 236]

còmhradh agus prògraman chloinne. An-diugh tha gnè is àireamh is measgachadh nam prògraman air an tomhas air mheidh a rèir an latha. Aig an àm ud bha iad air an cothromachadh a rèir na bliadhna.

B’ ann aig Gàidheil Ghlaschu a bha seilbh gu ìre mhòir air na prògraman agus ’s e dreach a’ bhaile mhòir a bha orra. B’ e Goill, a bha coimhead gu tàireil air na Gàidheil mar shluagh eadar-dhealaichte nach b’ urrainn ’s nach b’ fhiach dhaibh a thuigsinn, a bha deachdadh dè bu chòir dhaibh a chluinntinn. Thug e ùine agus mòran coiteachaidh mus do dh’atharraich an suidheachadh suarach sin.

Ach bha piseach a’ tighinn mean air mhean. Fada mus cualas na faclan “na h-ealain Ghàidhlig” bha deilbh-chluiche de iomadh gnè rin cluinntinn. Bha cuid air an eadar-theangachadh neo air an togail à sgrìobhaidhean Beurla, mar An Tunnag Fhiadhaich o The Wild Duck le Henrik Ibsen, ach bha cuid eile dhiubh sgrìobhte bho thùs ann an Gàidhlig. Dh’fhàs a h-uile dachaigh anns an robh rèidio eòlach agus measail air na guthan aig Iain Mac Ille na Brataich, Seumas MacCoinnich agus Ceit Anna NicNeacail. Gu fortanach cha robh a leithid de rud ann ris an t-seaplais ris an canar an-diugh dràma siabainn.

Rinneadh sreath ghoirid de leasain Ghàidhlig ann an 1934 ach thòisich a’ chiad chùrsa coileanta son luchd-ionnsachaidh, air ullachadh le Eideard Pursell à Ceann Loch Chille Chiarain, ann an 1949. Agus bha deich mionaidean de naidheachdan rin cluinntinn uair san t-seachdain. Criomag bheag, ach bha e còrdadh ri daoine a bhith cluinntinn naidheachdan nan cànan fhèin. Tha e coltach nach robh iad idir a’ còrdadh ris an ùghdar Shasannach Seòras Orwell ’s e trang a’ sgrìobhadh


[TD 237]

ann an Diùra. ’S iongantach gu robh e tuigsinn facal dhiubh ach cha do chùm sin e gun a bhith beulachas mu cho luideach ’s a bha iad. B’ e na naidheachdan a’ chiad phrògram a phiobraich na Gàidheil gu sgleog mun bhus a thoirt dhan BhBC. Ann an 1957 bhathar a’ giorrachadh chosgaisean agus chaidh am prògram naidheachd a ghearradh o uair san t-seachdain gu uair sa mhìos. Chuir seo an caothach dearg air na Gàidheil agus chuir e iongnadh air a’ BhBC gu robh a’ chasaid cho cruaidh. Rinn iad sgrùdadh-bheachd a sheall, chan e a-mhàin gu robh an luchd-èisteachd ag iarraidh na naidheachdan a chluinntinn nan cànan fhèin, ach gu robh iad a’ cur barrachd earbsa anns na naidheachdan Gàidhlig na anns na naidheachdan Beurla. Chaidh na naidheachdan Gàidhlig air ais gu uair san t-seachdain.

Bha Finlay J. cho ealanta agus cho tarraingeach mar chraoladair ’s nach b’ fhada gus an deach a thàladh gu craoladh Beurla, an toiseach rèidio agus an uair sin telebhisean. Nuair a thachair seo ann an 1954 thàinig Fred MacAmhlaigh à Uibhist a Tuath na àite agus naoi bliadhna an dèidh sin, nuair a chaidh Eòghain Mac-a-Phì air chluainidh, ghabh Fred àitesan mar cheannard air Roinn na Gàidhlig. Sin nuair a dh’fhosgail an doras air an deach mise a-steach gu gealtach mì-chinnteach gu saoghal lainnireach agus dìomhair craolaidh.

Goirid an dèidh dha a dhol na cheannard air Roinn na Gàidhlig ghabh Fred grèim-cridhe. Fhad ’s a bha a shlàinte cugallach bha Seumas Ros còmhla ris mar riochdaire pàirt-ùine agus bhiodh Eòghain Mac-a-Phì a’ tighinn a-steach gan cuideachadh. A’ chiad turas a chaidh mise a-steach dhan “edit suite” far an robh na prògraman air an deasachadh


[TD 238]

bha Eòghain an sin air a ghlùinean air an ùrlar. Cha robh mi cinnteach an ann ag ùrnaigh a bha e no an robh e dearbhadh gu robh an fhaid cheart anns an èileadh aige. Bha e air a chuartachadh le brìg de theipichean clàraidh ’s e sporghail nam measg mar chat an tòir air luch. Nuair a thuig e nach robh fios agam dè bha tachairt thuirt e: “Tha e ceart gu leòr. Chan eil mi ach a’ coimhead son ceathramh agus fonn a chaidh air chall.” Nuair a dh’innis mi seo do Fred bha sinn a’ beachdachadh air an fhacal “Dà cheathramh agus fonn ’s math an sgonn òrain.” Cha tug e fada gus an do chuir sinn gu feum e. Bha prògraman ùra air fàire.

Bha comasan craolaidh aig Seumas Ros nach do bhuilicheadh air mòran: Gàidhlig bhlasta; guth tarraingeach; agus eòlas air seann òrain agus an fheadhainn a bhiodh gan seinn. O nach robh cuid de na seinneadairean sin air am meas ceòlmhor gu leòr a rèir riaghailtean a’ BhBC bhiodh Seumas a’ toirt nan òran aca do sheinneadairean a bha air am meas freagarrach, leithid Seonag NicCoinnich agus Seòras Clavey. Chuidich seo Fred gu bhith coileanadh an rud a bha na rùn: barrachd òrain anns an t-seann nòs a chur an tairgse an luchd-èisteachd.

Gu mì-fhortanach cha robh Seumas Ros buan. Chaochail e an dèidh a bhith ann an tubaist càir ’s e air a rathad dhachaigh a Dhùn Èideann an dèidh a bhith leughadh nan naidheachdan anns an stiùidio an Glaschu. Bha mi ga ionndrainn. Cha chuireadh aon seach aon againn cùl ri drama agus, nuair a bhithinn an Dùn Èideann, bhiomaid a’ coinneachadh anns a’ West End, taigh-òsta air am biodh mòran Ghàidheal a’ tadhal. ’S e mac do “Squeaky” Robasdan, fear de sgiobairean ainmeil Mhic a’ Bhriuthainn, aig an robh


[TD 239]

an taigh-òsta aig an àm. Bha a’ chuideachd cho taitneach ’s gun do chaill mi an trèana mu dheireadh air ais a Ghlaschu turas no dhà. Nuair a thachradh sin thairgeadh Seumas cuid na h-oidhche dhomh. Thigeadh e steach ga mo dhùsgadh anns a’ mhadainn, gun traoit air ach an t-èileadh, agus shìneadh e dhomh glainne de stuth a chumadh mo chridhe rium gus an ruiginn dhachaigh a dh’fhaighinn mo dhonas son a bhith ann an droch chuideachd a-rithist.

Cha robh diù a’ choin aig urracha mòra a’ BhBC do Ghàidhlig. Nam b’ e sgàth-fhras a rachadh seachad luath a bha anns a’ mhì-rùn seo cha chuireadh e sìos no suas sinn, ach bha e maireannach agus dòrainneach. Ged a dhèanadh an ceannard an Alba, Anndra Stiùbhart, òraidean slìogach aig àm a’ Mhòid cha robh a thaice ach fann. Agus bha an dithis a bha os cionn nam prògraman a’ mùn anns an aon fhaochaig ris. Bha Seumas Miller agus Dùbhghlas Stiùbhart a’ coimhead air Gàidhlig mar chlach-mhuineil mun amhaichean àrdanach. Ged a bha an triùir aca gann de sgilean stiùiridh is conaltraidh, bha iad gam meas fhèin mar dhaoine cumhachdach a bha riaghladh ìmpireachd. Bha iad, mar a tha mòran de dhaoine aig nach eil eòlas no liut air gnìomhachas a stiùireadh, na b’ fheàrr air cronachadh na air cuideachadh. Bha iad math air daoine comasach a chartadh chun na sitig agus air feadhainn nach robh idir cho comasach a thoirt a-steach nan àite. Bha iad pailt de uaill ach gann de uaisleachd.

Bhuineadh am Muillear do Ghlaschu ach bha e air a bhith ’g obair ann an Seirbheis Chèin a’ BhBC agus bha barrachd eòlais aige air Afraga na air Alba. Bha an Stiùbhartach air a bhith na fhear-naidheachd ann an Washington agus ann am Moscow. Leisgeul math son a bhith mòr às fhèin. Bha stad


[TD 240]

na chainnt ann an còmhradh ach nuair a bha maicreafòn mu choinneamh bha e cho fileanta ’s a dh’iarradh tu. Tha amharas agam gum b’ fheàrr leis a bhith bruidhinn ri maicreafòn na ri daoine. Ma bha e sgagach bha e sgeigeach cuideachd. Thug mise an aghaidh air aon latha agus cha tug e riamh mathanas dhomh.

Aig an àm bha mi riochdachadh nan Seirbheisean Creideimh Gàidhlig a bha air an rèidio uair sa mhìos agus Dèanamaid Adhradh uair san t-seachdain. Bha Dèanamaid Adhradh air a chlàradh anns an stiùdio ach bha na Seirbheisean a’ tighinn à eaglaisean, air an craoladh beò mar bu trice ach corra uair air an clàradh ro làimh. Aon Didòmhnaich chraol sinn Aifreann a bha sinn air a chlàradh goirid roimhe sin. Tràth madainn Diluain bha an Stiùbhartach air a fòn a’ faighneachd gu frionasach an robh fios agam idir ma bha Aifreann gu bhith air a craoladh aig àm na Càisge gu feumadh i a dhol a-mach beò agus nach robh e idir ceadaichte a clàradh ro làimh. “Chan e mise bu chòir dhut a bhith cronachadh ach an t-Easbaig,” thuirt mi. “Dè tha thu ciallachadh?” ars esan. “Thà,” arsa mise “gur e an t-Easbaig Cailean Mac a’ Phearsain a dh’iarr orm an Aifreann a chlàradh, agus chanainn gu bheil a thuigse-san air cùisean eaglaise nas cothromaiche na do thuigse-sa.” Thòisich e air sgagadaich ann an cainnt nach robh idir sgriobtarail. Nuair a dh’innis mi do Mhaighstir Cailean mar a thachair thuirt e: “Nan robh e air fònadh thugamsa bha mi air peanas a thoirt dha.”

Bha craoladh nan seirbheisean eaglais a’ còrdadh rium agus tha mi taingeil gun do chuir mi eòlas air pearsachan eaglais de chaochladh sheòrsachan creideimh. Bha iad toinisgeil,


[TD 241]

dùrachdach agus blàth-chridheach. A’ chiad uair a thachrainn riutha bhiodh iad a’ faighneachd dè an t-eilean dham buininn. Chanainn gum b’ ann à Uibhist, le fios gu robh ceist eile a’ tighinn: an ann a Uibhist a Tuath no Uibhist a Deas a tha thu? Tòimhseachan beag neoichiontach gus faighinn a-mach an robh mi Pròstanach no Caitligeach.

B’ e sochair sònraichte bh’ ann a bhith cur seachad tìde ann an cuideachd dhaoine mar na sagairt Calum MacIllFhialain, Eòghain MacAonghais agus Niall MacCeallaig, am ministear Baisteach Eideard Caimbeul, Seòras Collins à Colaiste na h-Eaglaise Saoire, agus ministearan Eaglais na h-Alba Calum Laing an Alanais agus Aonghas Iain Mac a’ Phiocair an Cinn Tìre. Bhuineadh an dithis mu dheireadh do dh’Uibhist a Tuath. Ged a bha iad air a bhith iomadach bliadhna air tìr-mòr bha iad mion eòlach air eachdraidh eilean an àraich agus dh’ionnsaich mi barrachd bhuapa na dh’ionnsaich mi à leabhraichean. Bhuannaich Rona, nighean Mhic a’ Phiocair, bonn òir a’ Mhòid ann an 1948. Chaochail i an ath bhliadhna aig aois 32. Bha a bràthair Aonghas iomraiteach mar sgrìobhaiche nobhailean agus dheilbh-chluiche.

Nuair a bha sinn a’ dèanamh craoladh beò bhithinn air bhiod air eagal ’s gu rachadh cùisean butar-sgionn. Aon latha ’s sinn a’ craoladh Aifreann à Barraigh – beò an turas seo, ged nach b’ ann son Dùbhghlas Stiùbhart a shàsachadh – chuir na h-innleadairean an Glaschu fios thugainn gu robh sinn an impis an loidhne-craolaidh a chall. Rinn an t-innleadair a bha cuide riumsa, gun for gu robh an loidhne-craolaidh agus an loidhne-fòn gu stiùdio Ghlaschu air a dhol an lùib a’ chèile, sruth de chainnt nach biodh idir iomchaidh air an rèidio no ann an eaglais. Bha e fortanach gur ann am Beurla bha


[TD 242]

na briathran, oir thuig balaich Ghlaschu iad agus sgud iad bharr an èadhar sinn mus do nàraich sinn muinntir Bharraigh agus an sagart gasta Aonghas Iain MacCuithein. Cha robh fios aig aon seach aon againn aig an àm gu robh an dithis againn càirdeach dha chèile. Bha mi glè thoilichte nuair a dh’ionnsaich mi gu robh.

Turas eile, ann an Steòrnabhagh, bha am ministear a’ bruidhinn na bu shlaodaiche na bha e an oidhche roimhe sin nuair a bha sinn a’ ruith thairis air an t-searmon. Bha e follaiseach nach crìochnaicheadh e an t-seirbheis aig an uair a bh’ air a cur romhainn. Sgrìobh mi DÈAN CABHAG air bileag phàipeir ’s choisich mi gu fiataidh suas staidhre na cùbaid. Ach nuair a chuir mi an teachdaireachd air a bheulaibh bha e ’g ùrnaigh, le shùilean dùinte, agus chan fhac’ e mi fhèin no a’ bhileag. B’ fheudar dhuinn an t-seirbheis a chrìochnachadh ann am meadhan an t-sailm mu dheireadh. Cha chuala an luchd-èisteachd aig an taigh am Beannachadh, agus chan e mo bheannachadh a fhuair mise o Fred nuair a thill mi a Ghlaschu.

Airson smachd a chumail air cosgaisean bhiomaid uaireannan a’ craoladh seirbheis Bheurla agus seirbheis Ghàidhlig às an aon eaglais air an aon latha. Rinn sinn seo aon turas ann an Ì Chaluim Chille, a’ chiad turas riamh a bha mi anns an eilean eachdraidheil sin. Dh’fhaighneachd Ronnie Falconer, ceannard Roinn a’ Chreideimh, an riochdaichinn an t-seirbheis Bheurla às a leth. Bha mi glè dheònach sin a dhèanamh oir b’ ann à Abaid Idhe a chaidh a’ chiad sheirbheis Ghàidhlig shlàn a chraoladh ann an 1936. Bheireadh e cuideachd dhomh cothrom tachairt ris an fhear a bha an ceann na seirbheis Bheurla. B’ esan am ministear


[TD 243]

ainmeil Seòras MacLeòid, a chuir air chois an co-chaidreabh uil-eaglaiseil Coimhearsnachd Ì Chaluim Chille. Ged a rugadh e an Glaschu chan aithnicheadh tu sin air a’ chainnt. Ach cha robh e mar iongnadh gur e Beurla chruaidh Shasannach a bh’ aige oir b’ ann an sgoil Winchester agus oilthigh Oxford a fhuair e oideachadh. Cha b’ e sin an t-adhbhar a bha mise son tachairt ris ach gur e iar-ogha dhan Urr. Tormod MacLeòid, Caraid nan Gàidheal, a bh’ ann.

Cha b’ ann mar urram brosgalach o oilthigh no luchd-poilitigs a fhuair Tormod MacLeòid an tiotal Caraid nan Gàidheal ach airson na rinn e airson math an t-sluaigh anns a’ Ghàidhealtachd. Rinn e strì eudmhor airson foghlam Gàidhlig a leasachadh agus airson cobhair a dhèanamh air cor nan diolacha-dèirce aig àm na gorta. Bha cliù aige mar sgoilear Gàidhlig. Dheasaich e dà iris, An Teachdaire Gàidhealach agus Cuairtear nan Gleann; sgrìobh e Leabhar nan Cnoc; agus dh’ullaich e fhèin agus Dàinial Mac an Deòir faclair ann an dà phàirt: Gàidhlig gu Beurla agus Beurla gu Gàidhlig.

Ach tha mi dol thar mo sheanchais. An dèidh na seirbheis ann an Eilean Idhe choisich mi fhèin agus an t-innleadair a bha chòmhla rium air an rathad an cois a’ chladaich. Bha latha brèagha ann agus, airson anail a leigeil agus beagan de theas na grèine fhaighinn, chaidh sinn sìos gu tràigh bheag eadar na sgeirean. Ach cha robh an fhois ris an robh dùil agam ach luasganach. An ceann beagan mhionaidean, ’s mi fàs mì-shaoirsneil agus iomagaineach, thuirt mi gum b’ fheàrr dhuinn tilleadh dhan taigh-òsta ’s an robh sinn a’ fuireach. Nuair a bha sinn air ais air an rathad dh’fhaighneachd mo charaid carson a bha mi cho cabhagach a’ fàgail na tràghad. Nuair a dh’innis mi dha gu robh rudeigin nach robh mi


[TD 244]

tuigsinn gam fhàgail mì-shuaimhneach dh’aidich e gu robh e fhèin fo thrioblaid cuideachd agus nach robh fios aige carson.

Nuair a thill sinn a Ghlaschu thug mi iomradh air an turas do Ronnie Falconer agus dh’ainmich mi na fairichidhean annasach a bh’ agam air cladach Idhe. Dh’fhaighneachd e dè am bad den chladach air an robh sinn. Nuair a dh’innis mi dha thuirt e: “Cuiridh seo iongnadh ort. Bha mise anns an dearbh bhad sin o chionn iomadh bliadhna. Cha robh mi ach air ùr-thòiseachadh anns a’ mhinistrealachd agus bha teagamhan mòra agam an robh mi freagarrach air an dreuchd. Nuair a bha mi air an tràigh far an robh sibhse bha m’ inntinn cho troimhe-chèile ’s gun do bheachdaich mi air tighinn ri mo bheatha.” Ma bha mise teagmhach roimhe sin mu gheasachd, manaidhean, samhlaidhean is cùisean os-nàdarra dh’atharraich mi mo bheachd.

Ged nach cluinnear e tric an-diugh ’s e am facal bàir a bh’ aig na Gàidheil air an fhacal Bheurla “goal”. Bha bàir cuideachd a’ ciallachadh ceum-coise air a chladhach ann an sneachda domhainn. Às an sin thàinig “fear brisidh bàire”, a bha air a chleachdadh son duine a dhèanadh strì dhaingeann gu ceann-uidhe a ruighinn no iomairt a thoirt gu buil. Chan urrainn dhomh smaoineachadh air briathran a bu fhreagarraiche air Fred MacAmhlaigh na fear brisidh bàire.

B’ ann a’ strì ri bàir fhaighinn an gèam ball-coise a thachair mi ris an toiseach. Bha mise na mo bhrogach beag bragail agus esan na sheann mhaor eòlach. Chuir e car a’ mhuiltein dhìom le “sliding tackle” a chreithnich a h-uile cnàimh is fèithe bha nam chom. Gach dùbhlan a thug sinn dha chèile riamh an dèidh sin b’ ann le neart ar beòil seach neart ar bodhaig. Agus bhuinig e a h-uile turas.


[TD 245]

Goirid an dèidh dhomh a dhol dhan BhBC bhuinig Fred a’ chiad bhatal gu barrachd Gàidhlig fhaighinn air rèidio agus telebhisean. Thàinig an còmhradh a bh’ againn nuair a bha Eòghain Mac-a-Phì air a ghlùinean anns a’ bhrìg theipichean gu bhith feumail. Thug sinn Dà Cheathramh agus Fonn air na deich mionaidean de dh’òrain a thòisich gach latha o Dhiluain gu Dihaoine air rèidio. Ro na h-òrain, aig meadhan-latha, bha còig mionaidean de naidheachdan air an lìbhrigeadh le Seumas Ros, na ministearean Dòmhnall MacLeòid agus Cailean MacCoinnich, agus Coinneach Dòmhnallach a bha aig an àm sin na òraidiche ann an Roinn na Gàidhlig an Oilthigh Ghlaschu. Cha b’ urrainn dhut sgioba fhaighinn aig an robh Gàidhlig na bu bhlasta agus na bu shiùbhlaiche na an ceathrar acasan.

Bha e na dhùbhlan dhuinn faclan Gàidhlig fhaighinn son bhriathran Beurla a bha caran ùr iad fhèin. Bha riaghailt againn ma bha sinn a’ cruthachadh facal ùr, gum feumadh e a bhith na bu ghiorra na am facal Beurla agus gum feumadh blas Gàidhlig a bhith air. Sin mar a thàinig saideal gu bhith air a chleachdadh son “satellite”. Agus cha robh sinn a’ ceadachadh eadar-theangachadh luideach mar “call a-mach”.

Ged a fhuair sinn barrachd tìde airson naidheachdan a chraoladh cha robh smachd sam bith aig Roinn na Gàidhlig air dè an seòrsa naidheachdan a chluinneadh an luchd-èisteachd. Bha seo an urra ri tèile de ìmpireachdan a’ BhBC: Roinn nan Naidheachd. A’ riaghladh na roinne le cuip bha Seumas Kemp, duine durghaidh amharasach a bha den bheachd gu robh a h-uile duine ach e fhèin a’ dol an aghaidh a’ chuilg. Ged a bhiodh naidheachd mhath Ghàidhealach


[TD 246]

againn a bha airidh air a sgaoileadh cha b’ urrainn dhuinn sin a dhèanamh gun chead o Roinn nan Naidheachd. Chuir mise naidheachd thuca turas agus mi anns na h-Eileanan Siar ach cha ghabhadh iad i a chionn’s nach e neach-naidheachd le teisteanas oifigeil a bh’ annam.

Fhuair sinn thairis air a’ chnap-starra seo gu ìre nuair a chaidh croinn-craolaidh ùra a thogail a bha cur phrògraman a-mach air VHF. Ghabh Fred brath air a’ chothrom agus thòisich sinn air prògram ùr, Air Ghàidhealtachd, air an robh smachd gu tur againn fhèin. An ceann beagan bhliadhnaichean roghnaich Fred na prògraman Gàidhlig gu lèir a ghluasad on Bhann Mheadhain gu VHF. Cha do chòrd seo ris an fheadhainn a bha gearain gur e Very Hard to Find a bha VHF a’ ciallachadh ach b’ e seo an co-dhùnadh a thug am piseach bu mhotha air craoladh Gàidhlig anns an àm ri teachd.

Le na prògraman ùra – Na Naidheachdan, Dà Cheathramh agus Fonn agus Air Ghàidhealtachd air rèidio, ’S e Ur Beatha air telebhisean, agus feadhainn eile san amharc – bha feum air tuilleadh riochdairean. Sin mar a thàinig Fred gu bhith air a lèireadh le, mar a thuirt e fhèin, “na triùir dhonais”: Seonaidh Ailig Mac a’ Phearsain, Màrtainn Dòmhnallach agus Niall Friseal. Chan eil mi cinnteach an e sin an t-òrdan anns an robh e meas dè cho deamhnaidh ’s a bha sinn. Ach, son rian a chumail oirnn, dh’fhastaidh e Jo NicDhòmhnaill, a’ chiad bhoireannach aig an robh inbhe riochdaire sa BhBC an Alba. Còmhla ri Fred, thug Jo, Màrtainn agus Niall dreach ùr air craoladh Gàidhlig agus shocraich iad a’ chlach-stèidh air a bheil Radio nan Gàidheal agus BBC Alba air am bunaiteachadh an-diugh.

Gus dèanamh cinnteach nach robh na donais a’ dol ro-


[TD 247]

fhada air an t-seacharan bha buidheann de rùnairean comasach agus foighidneach, le Seònaid NicFhionghain air an ceann, gar cumail air an t-slighe cheart.

Aig toiseach 1968 nochd plathadh grèine a chuidich gu crathadh eile thoirt air craoladh Gàidhlig. Thàinig tulgadh air an ìmpireachd aig Anndra Stiùbhart nuair a ghabh Alasdair Milne ’aite mar cheannard air a’ BhBC an Alba. Bha e cheana na phìobaire ach thòisich e nise ag ionnsachadh Gàidhlig. Na eachdraidh-beatha, a sgrìobh e an dèidh do Chailleach Thatcher agus a gillean-pliobair a chur às a dhreuchd mar àrd-stiùiriche a’ BhBC, tha e ’g ràdh gu robh e son tuigse na b’ fheàrr fhaighinn air dè bha Roinn na Gàidhlig a’ dèanamh. Tha amharas agam gu robh e cuideachd son fhaicinn dè bha sinn a’ dèanamh ceàrr no an robh sinn gu dìleas a’ leantainn modhan obrach agus riaghailtean a’ BhBC. Biodh sin mar a bhios, thug e dhuinn an togail ris an robh sinn fada a’ feitheamh.

Ged nach robh mòran ùine againn ri lìonadh gach seachdain bha sinn a’ feuchainn ri raon de phrògraman susbainteach a thairgsinn dhan luchd-èisteachd: naidheachdan, òrain, sgeulachdan, deilbh-chluiche, bàrdachd, cèilidhean, pìobaireachd. Aig aon àm bha sreath phrògraman ann le measgachadh de cheòl pìoba agus ceòl fìdhle. Ach cha do mhair iad fada an dèidh don a neach-aithris fear de na prògraman ainmeachadh mar <eng>“tonight’s programme of fifing and piddling.”<gai>

Bha sinn ag amas air sgrìobhadh cruthachail a bhrosnachadh. Na mo bheachd-sa tha am BBC rin coireachadh nach do rinn iad barrachd leabhraichean leis an stuth a bha iad a’ craoladh, ged a tha sin ag atharrachadh an-diugh mar thoradh air goireasan an eadar-lìn. Chaidh a’ chiad leabhar


[TD 248]

stèidhichte air stuth a chaidh a chraoladh fhoillseachadh ann an 1938 ach thug e còrr is deich bliadhna fichead mus do nochd an ath fhear. B’ e Am Measg nam Bodach a’ chiad leabhar. Bha e air ainmeachadh mar “co-chruinneachadh de sgeulachdan is beul-aithris a chaidh a chraobh-sgaoileadh air an fhritheud.” Tha na briathran a’ sealltainn gu robh rosg an ama air a ghrèiseadh le briathrachas nach cluinn thu tric an-diugh. Thòisich Niall MacIlleSheathanaich an aithris aige le “Fàilte bhlàth is fhuranach dhuibhse tha gam èisteachd agus ged a tha mi car tamaill am measg nam bodach tha mi cinnteach nach gabh na cailleachan mìothlachd rium.” Chrìochnaich Seumas MacCoinnich an aithris aigesan le “Tha eachdraidh fhèin aig gach bodach; chan e sodal no plaosgan nan daoidh, ach fìrinn nam fàidh le dà shealladh air a ghiùlan air sgiathaibh nan saoidh. Seanchas air treubhantas, fhearaibh, sgeul air cogadh is sìth.”

Bha atharrachadh mòr air tighinn air litreachas na Gàidhlig mus do nochd an dara leabhar. Bha an obair-ghrèis air tionndadh gu briathran loma na sgeulachd ghoirid. Ann an 1968 chuir am BBC air chois co-fharpais sgeulachdan goirid. Fhuair sinn dà fhichead sgeulachd agus chaidh na h-aon deug a fhuair am measadh a b’ fheàrr o na britheamhan fhoillseachadh anns an leabhar Briseadh na Cloiche agus Sgeulachdan Eile. Bhuannaich Iain Moireach an fharpais le “Briseadh na Cloiche”, sgeulachd ghoirid cho math ’s a chaidh a sgrìobhadh riamh ann an Gàidhlig, ach cha robh “Ozymandias” le Anna Latharna NicIllÌosa, “Am fear a thàinig air tìr” le Tormod Caimbeul, agus “An Cluaisean” le Fionnlagh Macleòid fada air dheireadh.

Bha tuar eadar-dhealaichte a’ tighinn air deilbh-chluiche


[TD 249]

cuideachd. Chan e mhàin gun deach feadhainn mar “Na Balaich air Rònaidh”, le Fionnlagh MacLeòid, an craoladh air rèidio ach chaidh “Ceann Cropaig”, a’ chiad dràma Gàidhlig air telebhisean, a shealltainn anns a’ Mhàrt 1967. ’S e Fionnlagh a sgrìobh am fear sin cuideachd. ’S e “Chan Fhàs Iad Sean” le Iain Crichton Mac a’ Ghobhainn an ath dhealbh-chluich a nochd air telebhisean.

Fhad ’s a bha Fred an urra ri na prògraman telebhisean bha mise a’ faighinn cothrom air deilbh-chluiche a dhèanamh air rèidio. Sin mar a chuir mi eòlas air laoich mar Iain Mac Ille na Brataich agus Seumas MacCoinnich, Seumas Shomhairle. Bhuineadh Seumas dha na Hearadh agus bha e eòlach air mo chàirdean ann an Scalpaigh. Aon fheasgar, ’s sinn ag ullachadh dealbh-chluich a bha sinn a’ dol a chlàradh an ath mhadainn, thug mi ’n aire gu robh guth Sheumais a’ fàs liotach mar a bha an latha dol air adhart. Nuair a leig sinn ar n-anail dh’fhàg e an stiùdio. Lean mi e agus fhuair mi e anns an taigh-bheag a’ gabhail balgam à leth-bhotal. Nuair a throid mi ris ann am briathran na bu mhosaiche na b’ àbhaist dhomh a bhith cleachdadh ri daoine na bu shine na mi fhèin thuirt e: “Cha bhruidhneadh do sheanair còir mar sin rium.” Dh’iarr mi air a dhol dhachaigh agus oidhche mhath cadail fhaighinn. Bha e air ais anns a’ mhadainn ’s e cho sòbarra ri ministear. Chluich e a phàirt cho math ris a’ chleasaiche phroifeiseanta a b’ fheàrr a b’ aithne dhomh. Riamh an dèidh sin bha sinn glè dhàimheil.

Cha tug a h-uile duine mathanas dhomh cho fialaidh ’s a thug Seumas. An comhair gach ama bha sinn a’ craoladh Sgeul Thar Chuain ach ’s fheudar gu robh sinn a’ smaoineachadh gur e Gàidhlig na fearas-mhòra a bha seo oir dh’atharraich


[TD 250]

sinn an t-ainm gu Litir Dhachaigh. Litir-naidheachd a bh’ ann o Ghàidheil ann an dùthchannan cèin. Bha triùir dhiubh à Canada: Lloyd Leland ann an New Brunswick; Seòras Dòmhnallach a bhiodh a’ crìochnachadh na h-aithris aige le “’S mise Seòras Thormoid Òig à baile mòr Thoronna”; agus Calum Iain MacLeòid, am Màidsear C.I.N., a bha teagaisg Gàidhlig anns an oilthigh an Antigonish an Albainn Nuadh.

Bha MacLeòid air mòran tìde chur seachad a’ teagaisg luchd-ionnsachaidh agus bha e mar chleachdadh aige bhith bruidhinn gu slaodach airson . . . gun. . . tuigeadh . . .iad…gach…facal . . . a . . . bha . . . e . . . ag . . . ràdh. Bhiodh e a’ leughadh Sgeul Thar Chuain air an aon dòigh. Sgrìobh mi thuige a thoirt taing dha airson nan litrichean agus thuirt mi gur dòcha gum b’ urrainn dha barrachd fiosrachadh a chur annta nam bruidhneadh e beagan na bu luaithe. Cha b’ i an taing a b’ fheàrr a fhuair mi. Beagan bhliadhnaichean an dèidh sin fhuair mi cuireadh gu diathad ann an oilthigh Antigonish. Nuair a shuidh sinn aig a’ bhòrd dh’iarr ceannard na h-oilthigh air MacLeòid an t-altachadh a ghabhail. Rinn e sin agus nuair a bha e deiseil thuirt e “Saoil an do ghabh mi e luath gu leòr?” Ged a bha e tàlantach mar sgrìobhaiche, mar bhàrd agus mar phìobaire bha e àrdanach is eangarra, mar as dualach dhaibhsan a tha gam meas fhèin mar shlànaighearan na Gàidhlig a bhith.

Bhiomaid cuideachd a’ faighinn Sgeul Thar Chuain o Sheumas Greumach, Diùc Mhontròis. Aig an àm bha e anns a’ phàrlamaid an Rhodesia. Ann an aon de na litrichean aige bha e cur sìos ann am briathran làidir air daoine nach robh den aon dath ris fhèin. Nuair a thug mi gu aire gum feumamaid a bhith faiceallach nach rachadh gràin-cinnidh a


[TD 251]

chur às ar leth, cha robh an càineadh a rinn e air na daoine dubha ach solta taca ris an droinneadh a fhuair mise.

Chan urrainn do chraoladair a h-uile duine a shàsachadh. Ann an 1949, nuair a bha craoladh Gàidhlig fhathast na naoidhean, sgrìobh fear gu pàipear Gàidhealach a’ talach air “a’ Ghàidhlig nodha” bha am BBC a’ cleachdadh. Carson a bha iad a’ comharrachadh lathaichean, no deitichean, ann an Gàidhlig seach ann am Beurla? Carson a bha iad a’ cleachdadh facal Gàidhlig son “strawberries” an àite an fhacail Bheurla air an robh daoine air fàs eòlach? Thug Tòmas MacCalmain, fear-deasachaidh na h-iris An Gàidheal, pleadhart dhan an sgrìobhaiche. Rinn e fanaid air son a bhith moladh Gàidhlig mar “cheannaich mi punnd strawberries ann a nineteen forty-five agus thug mi three-and-six orra; bhiodh tu surprised cho math ’s a bha iad.”

Ged a rachadh ar càineadh aig amannan, le adhbhar no gun adhbhar, bu bheag e an taca ris an toileachas a bha sinn a’ faighinn o bhith coinneachadh ’s a’ còmhradh ri daoine ciatach ceanalta. Bha mòran ri nach robh mi air tachairt mura b’ e gu robh mi ’g obair aig a’ BhBC.

Tha mi taingeil gur e am BBC, agus nach e tinneas-inntinn, a dh’adhbhraich gun do thachair mi ris an Dotair Màrtainn Whittet a bha iomadh bliadhna na cheannard air Ospadal Chreag an Dùnain an Inbhir Nis. Bha mi fhèin agus Tormod Calum Dòmhnallach a’ dèanamh prògram aithriseach mu dheoch-làidir air Ghàidhealtachd agus a’ bhuaidh a bh’ aice air slàinte bodhaig is inntinn. Thuirt caraid a bha eòlach air rium nach robh duin’ eile a b’ fhiosraiche air a’ chuspair seo na an Dotair Whittet, agus chuir e air dòigh gu rachainn a chòmhradh ris. Sin còmhradh cho inntinneach ’s a bh’ agam


[TD 252]

riamh. Aon mhionaid bhiodh e cur an cèill smuaintean domhainn cudromach; an ath mhionaid bhiodh sgeulachd èibhinn aige. “Nuair a thàinig mi an seo an toiseach ’s mi nam dhotair òg,” thuirt e, “chaidh iarraidh orm a dhol a choimhead air euslainteach a bha fuireach ann an clachan beag iomallach pìos air falbh o Inbhir Nis. Nuair a dh’fhosgail e an doras dhomh bha e follaiseach gu robh sinn air a bhith anns an aon sgoil. Bha tàidh Àrd-sgoil Ghlaschu oirnn le chèile. Ach bha lèine, briogais is seacaid ormsa. Cha robh sgòd airsan ach an tàidh a-mhain!”

Thug am prògram seo na b’ fhaide ga ullachadh na na prògraman àbhaisteach oir bha mòran rannsachaidh ri dhèanamh. Mus robh e seachad cha mhòr nach robh mi fhèin feumach air a dhol gu Creag an Dùnain a dh’iarraidh furtachd. Nuair a chraol sinn cèilidh à taigh-òsta ann an Glaschu aig àm a’ Mhòid dh’ainmich sinn gu robh beagan òil a’ dol oir chluinneadh tu fuaim nan glainneachan a bharrachd air seirm nan òran. Thuirt Dòmhnall MacThòmais, a bha riaghladh ìmpireachd a’ Mhòid, gur e fìor rud annasach a bh’ ann a bhith cluinntinn balaich a’ BhBC a’ gearain air deoch-làidir. Thug sinn taing dha airson a bhith cho cùramach mu ar slàinte ’s ar giùlan agus cheannaich sinn drama dha.

Feumaidh mi aideachadh gu robh dramaichean feumail airson meòrachadh air cuspairean a dhèanadh deagh phrògram. Sin aon leisgeul son a bhith a’ tathaich nan taighean-seinnse far am biodh Gàidheil Ghlaschu a’ cruinneachadh: Rubaiyat, Curler’s, Tennant’s, Snaffle Bit agus am Park Bar. Aon oidhche anns an Snaffle bha Lachlainn Robasdan às an Eilean Sgitheanach ag innse dhuinn mun a’ chur-seachad a bh’ aige. Bha e teagaisg ann an Acadamaidh Ghlaschu aig an àm. Chan


[TD 253]

e mhàin gu robh tàidh air; bha deise-airm air cuideachd, oir bha e na chòirneal ann an Rèisimeid nam Paraisiut. Aig gach deireadh seachdain bhiodh e leum à itealan agus a’ teàrnadh gu talamh ceangailte ri paraisiut. “Tha làn àm againn prògram a dhèanamh ort,” arsa Fred MacAmhlaigh. Cha bu ruith ach leum, mar gun canadh tu, le Lachlainn sin a dhèanamh.

An ath sheachdain bha Fred shuas anns a’ phlèana a’ còmhradh ris agus bha mise shìos air talamh tròcair. Cha robh e tròcaireach air dhòigh sam bith, tha eagal orm. Bha agam ri coiseachd astar tro pholl is riasg ann am boglach mòintich tuath air Sruighlea. Mus do ràinig mi an ceann-uidhe bha mi air mo mheabanachadh. Bha mi fhèin ’s mo bhòtannan gu litireil a’ cur steall às na lòin.

An ceann greise chuala mi fuaim a’ phlèana agus chunnaic mi an solas aice ach bha an oidhche mùgach agus chan fhaicinn na seòid a bha a’ leum aiste. Chuala mi nuair sin trost pìos bhuam agus guth Lachlainn ag èigheach: “Tha mi ’n seo, ’ille.” Nuair a ràinig mi e dh’fhaighneachd mi: “Ciamar a chòrd siud riut?” “Chan eil ach aon rud eile tha còrdadh riumsa nas fheàrr na siud,” fhreagair e. Cha do dh’fhaighneachd mi dha dè an “rud eile” bha e ciallachadh. Ma thuigeas luchd-leughaidh leth-fhacal cha chreid mi nach do thuig an luchd-èisteachd sin cuideachd nuair a chual’ iad am prògram.

Dh’ainmich mi cheana na riaghailtean a bha gar bacadh o bhith ’g aithris prògraman a’ Mhòid ann an Gàidhlig. Bha tèile ann a bha cheart cho leibideach. Mas fhaigheadh seinneadairean cead seinn air na “recitals” chairteal na h-uarach a chluinnte gach seachdain dh’fheumadh iad a dhol tro dheuchainn. B’ ann aig na riochdairean ciùil, cha


[TD 254]

b’ ann idir aig na riochdairean Gàidhlig, a bha am facal mu dheireadh anns a’ cho-dhùnadh. Bha an t-ainm “recital” na chomharra air dè bha iad a’ sireadh. Cha b’ e òrain anns an t-seann nòs a bh’ air an aire. Air a shocair fhèin ghiorraich Fred an teadhair aca agus fhuair seinneadairean an t-seann nòis cothrom na Fèinne. Cha robh iad a’ faighinn cothrom na còrach aig a’ Mhòd nas mò gus an do thòisich am BBC a’ toirt sheinneadairean mar Hoddan gu cuirmean a bha sinn a’ craoladh on a’ Mhòd ach nach robh idir co-cheangailte ri na co-fharpaisean. Cha do thòisich farpais a’ bhuinn òir son òrain anns an t-seann nòs gu 1971.

Nuair a bha am Mòd anns an Aghaidh Mhòir ann an 1969 bha Hoddan againn air an àrd-ùrlar. Bha seòmar-cadail againn dha anns an taigh-òsta bu spaideile anns a’ bhaile ach mus do ghabh sinn uile fois na h-oidhche ghabh sinn drama beag socair, mar a chanas mo charaid Màrtainn Dòmhnallach. Nuair a chunnaic mi Hoddan an ath mhadainn dh’fhaighneachd mi dha an d’ fhuair e cadal math. Fhreagair e na dhòigh gheanail fhèin: “Seo a’ chiad uair riamh a bha mi ann an rùm anns an robh dà leabaidh. Agus chaidil mi eadar na dhà!”

Fhuair Calum Ceanadach cadal math cuideachd an oidhche bha balaich Roinn na Gàidhlig air chèilidh air, ach cha robh dùil aige ris an iongnadh a bha feitheamh air anns a’ mhadainn. An dèidh ròic de bhuntàta ’s sgadan, agus dramaichean beaga socair, dh’fhàg sinn beannachd na h-oidhche aige. Air ar rathad a-mach mhothaich sinn botal bainne falamh ri taobh an dorais. Bha bileag phàipeir na bhroinn le <eng>“2 bottles please”<gai> sgrìobhte oirre. Dh’atharraich sinn an teachdaireachd gu <eng>“12 bottles please”.<gai> Nuair a dh’innis Calum dhuinn gun do dh’fhàg fear a’ bhainne dusan


[TD 255]

botal an ath mhadainn, thuirt e gun do rinn e deagh fheum dhiubh oir bha e tiachdadh leis a’ phathadh an dèidh na dh’ith e de sgadan saillte. Agus rinn an sgadan ’s am bainne a ghuth-seinn na bu bhinne buileach.

Ann an 1964 thug craoladh Gàidhlig ceum eile air adhart. Thòisich ’S e Ur Beatha air telebhisean. Bha Fred ga riochdachadh agus feadhainn aig an robh sgilean telebhisean ga stiùireadh, ged nach robh facal Gàidhlig aca. Chan fheumadh iad i son a bhith sgalartaich ri luchd nan camara. Ach nuair a thàinig Alasdair Milne bha e deònach gum biodh sgilean telebhisein a bharrachd air sgilean rèidio aig na riochdairean ann an Roinn na Gàidhlig. Chaidh Màrtainn Dòmhnallach, Niall Friseal agus mi fhèin gu cùrsaichean trèanaidh ann an Lunnainn agus nuair a thàinig na prògraman Gàidhlig gu ìre ghluais Niall làn-ùine gu telebhisean ann an 1972 agus gu dreuchdan na b’ àirde an dèidh sin.

Cha robh fios aig a’ mhòr-chuid den luchd-amhairc gur ann air Là na Sàbaid a bha sinn a’ clàradh ’Se Ur Beatha. Sin an aon latha gheibheamaid an stiùidio. Bha Tormod MacIllEathain aig an àm a’ sgrìobhadh colbh ealanta ann an Tìm an Òbain. Bha e seinn air ’S e Ur Beatha turas agus dh’fhoillsich e anns a’ cholbh gum b’ ann air Didòmhnaich a bha sinn a’ dèanamh a’ phrògraim. Ma bha sgrìobhadh Thormoid èibhinn cha b’ e sin dha na litrichean a thàinig thugainn. Fhuair sin ar màbadh mar gum biomaid a’ cur air chois aiseag Sàbaid dha na h-Eileanan Siar.

Dh’fhosgail doras eile ann an 1970 nuair a thòisich Bonn Còmhraidh, a’ chiad sreath de phrògraman aithriseach mu chùisean an latha a bha buntainn gu sònraichte ris a’ Ghàidhealtachd. Bha Fred a-rithist aig an stiùir agus Fearchar


[TD 256]

Mac an Tòisich anns a’ chathair. Ghabh mise an uair sin àite Fred – a’ chiad turas riamh a bha mi an uisge na stiùireach aige – agus ghabh Màrtainn àite Fhearchair.

Bha Bonn Còmhraidh air a chraoladh beò uair sa mhìos à stiùidio Obar Dheadhain. Cha robh e ri fhaicinn ach air Ghàidhealtachd, oir bha an còrr de Alba a’ faighinn 24 Hours à Lunnainn. Bha seo a’ toirt beagan trioblaid dhuinn. Bha de chumhachd aig riochdairean Lunnainn ’s gum faodadh iad a dhol seachad air an leth-uair a bha air a shònrachadh dhaibh. Nan dèanadh iad sin dh’fheumamaid Bonn Còmhraidh a leudachadh cuideachd. Thachair sin aon oidhche ach bha sinn fortanach gun d’ fhuair sinn cobhair, taing do Chalum Ceanadach. Bha e seinn aig an àm ann an taigh-cluiche an Obar Dheathain agus bha Màrtainn a’ dèanamh agallamh beò ris air a’ phrògram. Thug e steach còmhla ris seinneadair eile, John Allan Camshron à Ceap Breatann, a bhiodh cuideachd a’ cluiche a’ ghiotàr. Nuair a chaidh innse dhuinn faisg air deireadh a’ phrògraim gu robh deich mionaidean a bharrachd againn ri lìonadh dh’fhaighneachd Màrtainn do John Allan an cluicheadh e puirt air a’ ghiotàr. Rinn e sin agus eadar na puirt agus an ùine thug e air an ionnstramaid a ghleusadh lìon e am beàrn. ’S beag for a bh’ agam an oidhche sin, chan e mhàin gun tachrainn ris a’ Chamshronach a-rithist, ach gun lìonadh e beàrn eile dhomh. Beagan bhliadhnaichean an dèidh sin cheannaich mi taigh bhuaithe ann an Ontario an Canada.

Thachair rud annasach eile an ath latha nuair a bha mi fhèin ’s Màrtainn a’ tilleadh a Ghlaschu air an trèana. Mhothaich sinn gu robh boireannach a bha na suidhe pìos bhuainn a’ coimhead oirnn gu dùrachdach mar gum biodh i dèanamh aithne gun chuimhne oirnn. Nuair a thàinig fiamh a’ ghàire


[TD 257]

oirre thuirt Màrtainn: “Feumaidh gu robh i coimhead Bonn Còmhraidh agus gu bheil i gam aithneachadh.” Chunnaic sinn i nuair sin a’ cur sanais an cluais an fhir-frithealaidh agus thàinig e thugainn le dà ghlainne uisge-bheatha. Chaidh mi null a thoirt taing dhi agus a dh’fheòrach carson a bha sinn airidh air a fialaidheachd. Fhreagair i: “’S tusa Ronnie Corbett, nach tù?” Chaidh mi às àicheadh ach thug mi cuireadh dhi suidhe còmhla rinn agus gun tachradh i ri fear eile de na rionnagan a bha air sgàilean an telebhisean.

Ged a bha bhith ’g obair ann an telebhisean a’ còrdadh rium bha mi na bu mhiadhaile air rèidio. Cha robh mi cinnteach dè bha e ciallachadh ach bha mi ’g aontachadh ri eòlaiche mòr nam meadhanan, Marshall MacLuhan, gu robh rèidio “teth” mar mheadhan conaltraidh agus telebhisean “fuar”. Beagan bhliadhnaichean an dèidh sin, nuair a thachair mi ri feadhainn a bha eòlach air agus a bha ’g adhradh dha, bha iad a’ cuspadh cainnt dhìomhair nach robh mi tuigsinn dad na b’ fheàrr na an t-eadar-dhealachadh eadar meadhanan teotha agus meadhanan fuara.

An latha fhuair mi sumanadh dhan oifis aig Alasdair Milne chlisg mi, a’ smaoineachadh gu robh mi air rudeigin ana-cneasta a dhèanamh agus gu robh dìoghaltas a’ feitheamh orm. Ach nuair a dh’fhàiltich e mi ’s a dh’fhosgail e preasa nam botal fhuair mi faothachadh. “Tha thu air a bhith ’g obair trang,” thuirt e, “agus tha an t-àm agad beagan fois fhaighinn.” Theab a’ ghlainne a bha e air a shìneadh dhomh sgogadh orm nuair a thuirt e gu robh buidheann leis an ainm <eng>English-Speaking Union of the Commonwealth<gai> (ESU) a’ coimhead son cuideigin bho na meadhanan a rachadh a Cheap Breatann còmhla ri clann à àrd-sgoiltean an Cataibh,


[TD 258]

Earra-Ghàidheal is Glaschu air turas iomlaid fad thrì seachdainean. “Bidh e an urra riut coimhead às an dèidh,” thuirt e, “ach bidh sinn a’ sùileachadh gun clàr thu prògraman rèidio fhad ’s a bhios tu thall.”

Thòisich na ceistean ga mo chur cho tuathal ’s gu robh mi smaoineachadh gur ann ag aisling a bha mi. Buidheann Beurla? Prògraman Gàidhlig? Thall thairis? Deugairean air falbh on dachaigh? An e seo rud ris an can thu fois? Nuair a thuig Alasdair gu robh mi iomagaineach thuirt e gu robh e air innse dhan ESU gur e tidsear a bha na mo bhean agus gu robh iad deònach gu rachadh i còmhla rium agus gun toireadh seo dhìom pàirt den uallach. Thug mi taing dha airson an cothrom seo a thairgsinn dhuinn, gun tuigse aig an àm gu robh cuibhle an fhortain an impis car eile chur dhi.

Bha ceathrar thar fhichead anns a’ bhuidheann sgoilearan agus bha iad air aoigheachd aig teaghlaichean anns an robh balaich is caileagan a bha nan comhaoisean dhaibh. Bha iad a’ dol dhan sgoil còmhla ri na comhaoisean seo. Dh’fhàg sin mise saor air feadh an latha son a dhol timcheall an eilein a’ clàradh òrain, fìdhleareachd, sgeulachdan is seanchas.

Am measg nan daoine gasta a thug aoigheachd dhuinn bha Linden Mac an t-Saoir a bha ’g obair aig pàipear-naidheachd aig an àm. Ghluais e an dèidh sin gu telebhisean far an do choisinn e cliù mar fhear den luchd-naidheachd as fheàrr an Canada. Tha e nise iomraiteach mar sgrìobhaiche nobhailean. Chaidh an leabhar aige, Fear an Easbaig, a chlò-bhualadh an iomadh dùthaich agus eadar-theangachadh an caochladh chànain. B’ ann à Uibhist a Deas a thug Linden a dhualchas. Tha e bho shliochd Ruairidh Mhic an t-Saoir a bha na ghàrnailear aig Fear Bhaghasdail aig àm Creideamh a’ Bhata


[TD 259]

Bhuidhe. Bha Fear Bhaghasdail air tionndadh na Phròstanach agus a’ feuchainn ris a’ chreideamh ùr aige a sparradh air na Caitligich air an oighreachd. Thàinig ogha a’ ghàrnaileir a dh’Albainn Nuadh aig toiseach na naoidheamh linne deug. Chuir e cùl ri Gleanndail Uibhist a Deas agus rinn e a dhachaigh ùr ann an Gleanndail Cheap Breatainn.

Chòrd Ceap Breatann cho math rinne ’s ri na sgoilearan ’s nach robh sùil tioram an latha dh’fhàg sinn. Chuir mi romham gun tillinn air chuairt latha brèagha air choreigin ach cha robh mi cinnteach cuin.

Beagan mhìosan an dèidh sin bha mi fhèin ’s Màrtainn ann an Inbhir Ghòrdain a’ dèanamh film airson Bonn Còmhraidh. Bha fathann gu robhar a’ reic fearainn anns an sgìre ach cha robh cinnt carson a bhathar ga reic no cò bha ga cheannach ach cha robh duine anns an àite deònach facal a ràdh mu dheidhinn. On a bha amharas againn gur ann mar seo a bhitheadh chuir sinn air dòigh, mura faigheamaid a-mach dè bha tachairt, gun dèanamaid sgeulachd mun fhactaraidh aluminium anns a’ bhaile. An oidhche mu dheireadh a bha sinn ann bha Aimeireaganaich anns an taigh-òsta san robh sinn a’ fuireach. Bha e follaiseach nach b’ ann air làithean-saora bha iad agus, nuair a chaidh sinn a chòmhradh riutha, thuirt iad gu robh iad ag obair aig a’ chompanaidh Brown & Root. Ach nuair a dh’fhaighneachd sinn fàth an turais thàinig glas-ghuib orra. Ged nach robh dearbhadh againn dè bha dol air adhart dh’ainmich Màrtainn anns a’ phrògram nach fhada gus an cluinneamaid sgeulachd mhòr mu shireadh ola anns a’ Chuan a Tuath. Mar a thuirt b’ fìor.

Nuair a ràinig sinn Obar Dheathain son am prògram a phaighteadh ri chèile bha teachdaireachd romham gu robh fear


[TD 260]

à Canada, Linden Mac an t-Saoir, air a bhith fònadh thugam. Nuair a chuir mi fios air ais thuige ’s gann gum b’ urrainn dhomh an còmhradh a chreidsinn agus thuirt mi ris gu robh Latha na Gogaireachd fada seachad. ’S i an naidheachd a bh’ aige gun cluinninn an ceann latha no dhà o fhear ann am buidheann ris an cante Atomic Energy of Canada Limited (AECL) agus gu robh e dol a dh’fhaighneachd am biodh ùidh agam ann an obair ùr a bha gu bhith air a cruthachadh an Ceap Breatann. Bha m’ fhiosrachadh-sa air an atom cho beag ris an atom fhèin agus nuair a thill mi dhachaigh leugh mi pìos a sgrìobh Iain Aonghas MacLeòid ann an Gairm mu Cumhachd an Smùirnein. Chan eil mi cinnteach gun do thuig mi sin gu lèir ach cha robh mi gu tur aineolach air a’ chuspair nuair a dh’fhòn fear Chanada.

Nuair a thàinig an tairgse ann an sgrìobhadh bha mi eadar-dà-lionn dè dhèanainn, ach air dhomh beachdachadh air chuir mi romham gur e lòn glè mhòr a bha feitheamh ri steall a chur às an turas seo: an Cuan Siar.

Cha robh e furasta am BBC fhàgail, fiù ’s ged a bha mi tuigsinn nach robh mòran cothroim dhomh air adhartas a dhèanamh. Bha na bliadhnaichean anns a’ BhBC agus na daoine fiùghail a bha ’g obair còmhla rium air còrdadh rium gu mòr ach bha rudeigin domhainn na mo nàdar a bha ga mo bhuaireadh gu bhith sireadh dùbhlain às ùr. Leis cho tric ’s a tha mi ’g ainmeachadh botal ’s iongantach mura bi sibh a’ smaoineachadh gu robh easbhaidh mhillteach eile nam adhraibh. Tha mi taingeil gu bheil mo ghrùthan fhathast fallain ged a thug mi dùbhlan dha o àm gu àm.

Ma bha cuibheall an fhortain a’ cur nan car tha cuibheall na cuimhne a’ tionndadh gun lasachadh fhathast. Tha na


[TD 261]

cuimhneachain tric a’ ruagail air feadh inntinn nach robh riamh ach a’ ruideanachd o smuain gu smuain, o ìomhaigh gu ìomhaigh, o aimlisg gu aimlisg.

Bidh mi cuimhneachadh air meud mo shòlais a’ chiad uair a chuala mi Màiri Nic a’ Ghobhainn a’ seinn. Chuir mi òrain bhuaipe air clàr ann an Taigh-òsta Loch Baghasdail. Mus robh an clàradh seachad chaidh na solais às. ’S fheudar nach robh an dealan cho earbsach ri cumhachd an smùirnein. Ma bha Màiri iomagaineach a’ cur òrain air clàr son a’ chiad uair ’s iongantach mura robh i fo imcheist cuideachd gu robh sinn air ar fàgail ann an seòmar anns an dorchadas.

Bidh mi smaoineachadh air an fhear a thàinig a-steach dhan bhàr ann an Ìle an dèidh là obrach san taigh-staile. Bha mi feitheamh gus an cluinninn dè an t-uisge-beatha a dh’òrdanaicheadh e agus chuir e iongnadh orm nuair a dh’iarr e “vodka agus orange”, le na fuaimean Ìleach ris an can munntir na foghaireachd “glottal stops”.

Bidh mi ’g aisling mun a’ chiad thuras a bha mi ann an Tiridhe. Bha mi a’ clàradh cèilidh aig an robh Calum Ceanadach mar am prìomh sheinneadair. Air a’ bhàta às an Òban bha sinn a’ beachdachadh air dè na h-òrain a ghabhadh e. Thuirt e gu robh fear à Lunnainn a bhiodh a’ sgrìobhadh òrain Bheurla dha air fear ùr a dhèanamh: The Hills of Tiree. “Ma chuireas tu fhèin ann an Gàidhlig e seinnidh mi e aig a’ chèilidh e,” arsa Calum. Rinn mi sin agus nuair a bha mi deiseil sheinn Calum e, le taic bho Alasdair Dòmhnallach air a’ ghiotàr. Ma bha Tirisdich anns an èisteachd cha tuirt iad guth, ged nach eil rian nach robh iad a’ smaoineachadh gu robh sinn às ar ciall. Nuair a bha sinn a’ teannadh faisg air Tiridhe bha e follaiseach dhomh nach robh ann ach eilean


[TD 262]

còmhnard air nach robh cnoc, gun ghuth air beanntan. Dh’aontaich sinn nach biodh an t-òran freagarrach.

An ath latha ghabh sinn am bàta gu ruige Barraigh far an robh cèilidh eile romhainn. Letheach slighe thug cuideigin an aire gu robh rudeigin air flod ann an uisge na stiùireach. An ceann greise cha barrachd rudan air bhog agus an uair sin a’ dol fodha. Thuig sinn gur e bagaichean a bh’ ann. Bha buamastair gan tilgeil a-mach air cliathaich a’ bhàta. Nuair a ràinig sinn Bagh a’ Chaisteil bha poileasman agus dotair a’ feitheamh air a’ chidhe. Agus bha feadhainn a’ fàgail a’ bhàta le sgraing orra mar gum biodh braidhm air a dhol tarsainn aca, ’s na bagaichean aca san aigeal. Bha sinne fortanach; bha na bagaichean againn glaiste anns a’ chàr.

Chì mi fhathast fear a’ tighinn a-nuas an trannsa ann an taigh-òsta aig a’ Mhòd. Bha e uairean beaga na maidne agus bha e dol mu seach eadar an dà bhalla. Nuair a dh’fhùc e seachad orm thuirt e ann an cagar: “Na can guth.” Cha tuirt gu ruige seo; ach tha e mòr leam innse cò è.

Tha mi taingeil do dh’Anna Latharna NicIllÌosa agus Coinneach Ros son mo chuideachadh le prògram Gàidhlig nuair a bha mi trèanadh son telebhisean ann an Lunnainn. Cha b’ e an coire-san a bh’ ann gun do rinn mi butarrais dheth. Bha mi ro shean airson telebhisean. Bha mi trì deug air fhichead!

Tha mi toilichte nach do ghabh mi comhairle Chic Murray an oidhche bha e air chèilidh oirnn ann an Drochaid an Easbaig ’s mi gearain an dèididh. Mhol e dhomh a dhol chun an fhiaclair aige fhèin, Èireannach leis an ainm Philip McAvity.

Tha rudhadh a’ tighinn na mo ghruadh nuair a chuimhnicheas mi air an taisbeanadh craolaidh aig an robh mi ann an


[TD 263]

tè de thallaichean mòra Ghlaschu. Bha daoine air am beò-ghlacadh le Doctor Who aig an àm agus bha Dalek a’ sniagail air chuibhlichean air an ùrlar. Ach dh’fheumadh cuideigin a dhol na broinn son a stiùireadh. Cha robh ach aon duine san talla cho beag ’s gun toilleadh e innte. Tomhais cò. Bha mi air mo chuartachadh le balaich bheaga a’ gearain nach robh duine air innse dhaibh gu robh bodach beag gòrach am broinn na Dalek a bhiodh iad a’ faicinn air an telebhisean. A h-uile turas a bhios iad a’ coimhead airson Dotair Cò ùr bidh mi beachdachadh faighneachd dhaibh an gabhadh iad bodach le Gàidhlig a b’ àbhaist a bhith stiùireadh Dalek. Bidh e math buileach ma thig seacaid de chlò Hearach agus drathais phlangaid na chois.

Bidh e cur a’ chianalais orm a bhith beachdachadh air an turas a chaidh mi do Scalpaigh na Hearadh a chlàradh rèiteach bainnse. Bha an rèiteach a’ dol à cleachdadh agus bha amharas gur e seo an tè mu dheireadh a bhiodh anns an eilean. Ach bha trioblaid agam leis an inneal clàraidh – bha mi fhathast “attroccious” an lùib iomasgladh teicniceach – agus chaill mi an cothrom air prògram math fhaighinn. Bha mi air mo dhoimheadachadh nach b’ urrainn dhomh an fhealla-dhà ’s an àbhachd mhìorbhaileach a chur air teip. Thuig fear an taighe mo chàs agus thuirt e gum bu chòir dhuinn cuairt a ghabhail a-muigh. Aig ceann an taighe thug e botal às a phòcaid ’s thuirt e: “Gabh drùdhag às an siud agus fairichidh tu nas fheàrr.” Tapadh leat Aonghais Iain Mhòir. Agus tapadh leibhse uile a rinn na bliadhnaichean ud cho tlachdmhor dhomh. Tha sibh tric air m’ aire. Ach, a’ cuimhneachadh air an fheadhainn nach eil maireann, tha an toileachas air a mhaoladh le dubhachas.


[TD 264]

Leis a’ chianalas a bha orm a’ fàgail a’ BhBC bu chòir dhomh a bhith air òran na bu fhreagarraiche na ‘Tha ’n Càrnabhail Seachad’ a thaghadh son crìoch a chur air an Dà Cheathramh agus Fonn mu dheireadh agam agus son slàn a ghabhail le Alba.


[TD 265]

8

Uisge Trom is Smùirnean

Nuair a ràinig mi Canada anns a’ Ghearran 1972 chuir mi seachad a’ chiad oidhche anns an Royal York an Toronto far an robh m’ athair air a bhith na sgalaig nuair a bhathar a’ togail an taigh-òsta còrr is dà fhichead bliadhna roimhe sin. Às an sin gu ruige Ottawa far an robh an àrd-oifis aig AECL, a’ bhuidheann a bha gam fhastadh. An dèidh beagan lathaichean ag ionnsachadh mun obair a bha romham chuir mi m’ aghaidh air Ceap Breatann agus lòn eile às an cuirinn steall. ’S e ‘uisge trom’ a bha anns an lòn seo, ach cha b’ e an seòrsa uisge trom leis am bithinn air mo labanachadh nuair a thigeadh an dìle bhàite às na speuran an Uibhist.

Nuair a bha mi an Ceap Breatann a’ bhliadhna roimhe sin thug Linden Mac an t-Saoir mi a choimhead an àite far an do chuir Guglielmo Marconi a’ chiad teachdaireachd rèidio thairis air a’ Chuan Shiar anns an Dùbhlachd 1902. Tha e faisg air baile ris an canar Glace Bay, baile a chaidh a thogail nuair a bha na mèinnean guail soirbheachail ach a tha a-nis


[TD 266]

air crìonadh. Bha ceangal aige ri Uibhist a Tuath. Aig aon àm bha Teàrlach Mac a’ Phiocair na cheannard air comhairle a’ bhaile agus a bhràthair na cheannard air a’ phoilis. Bha iad de shliochd Nèill Ruaidh Mhòir, bàrd agus pìobaire a dh’fhàg eilean Bhàlaidh ann an 1831. Tillidh mi thuigesan a-rithist.

Air ar slighe chaidh sinn seachad air àite coltach ri ionad far am bithear a’ giollachd ola, le tùir àrda iarainn is pìoban fada, cuid dhiubh cho tiugh ri baraille. Thuirt Linden gur e goireas a bha seo son a bhith dèanamh rud ris an canadh iad uisge trom, ach nach do dh’obraich e ged a chosg e mòran airgid a thogail. Bha ceist an robh iad a’ dol ga chàradh, ga thogail às ùr, no ga leagail chun an làir. Cùis-nàire, thuirt e. B’ e am prìomh adhbhar nach do dh’obraich e gu robh iad a’ cleachdadh sàl na mara son na pìoban a ghlanadh agus gun do leig iad leis laighe anns na pìoban cho fada ’s gun do mheirg iad.

Tha uisge trom eadar-dhealaichte o uisge an tobair, ged nach eil an diofar mòr. Tha an dath ’s am blas co-ionann. Tha dà eileamaid a’ toirt dhuinn uisge nàdarra: ogsaidean agus haidridsean. Ach ann an 1931 mhothaich an t-eòlaiche Aimeireaganach Harold Urey gu bheil seòrsa de haidridsean ann a tha beagan nas truime na am fear pailt, protium, a tha toirt dhuinn an uisge ris a bheil sinn cleachdte. Thug e an t-ainm deuterium air. Ma mheasgaicheas tu uisge nàdarra ris a’ ghas phuinnseanta haidridsean sulfaid, às a bheil àileadh mar uighean grod, gheibh thu deuterium oxide. Sin uisge trom. Tha e 10% nas truime na an t-uisge bhios sinn ag òl. QED, mar a chanadh an tidsear saidheans rinn anns an sgoil. No Quod Erat Demonstrandum, mar a chanadh Baoideach Cheann a’ Bhàigh.


[TD 267]

Aig an àm a fhuair Urey a-mach mu uisge trom bha luchd-saidheans eile air mothachadh gu robh cumhachd do-chreidsinn ann an smùirnean uranium, ach cha b’ urrainn dhaibh a chur gu feum gus am faigheadh iad dòigh air a cheannsachadh. Coltach ri na h-eaglaisean aig an robh moderàtor son rian a chumail air cùisean, bha feum aca air moderàtor a chumadh smachd air cumhachd agus luaths nan neutrons a bha anns an smùirnein. Cha b’ fhada gus an do thuig iad gur e uisge trom an rud a b’ fheàrr gus an t-astar aig an robh iad a’ siubhal a lùghdachadh.

Chaidh a’ chiad ionad son uisge trom a chruthachadh a thogail ann am Vermork an Nirribhidh ann an 1934. Ann an 1940, goirid an dèidh dhan Dara Cogadh Mòr tòiseachadh, fhuair na Gearmailtich làmh an uachdair air Nirribhidh. Bha amharas aig a’ chaidreachas a bha cogadh an aghaidh na Gearmailt gun cleachdadh an nàmhaid an t-uisge trom son innleachd-sgrios niùclasach a dhèanamh agus chuir iad romhpa cur às do dh’ionad Vermork. Thàinig crìoch dhòrainneach air a’ chiad oidhirp anns an t-Sultain 1942. Dh’fhàg dà fhichead saighdear port-adhair faisg air Inbhir Ùige ann an Gallaibh ann an dà phlèana cogaidh a’ draghadh ghlaidhdearan às an dèidh. Cha do thill duine aca beò. Chaidh cuid a dhìth nuair a bhuail na plèanaichean beanntan ann an Nirribhidh agus chuir na Gearmailtich gu bàs an fheadhainn a thàrr às. Bliadhna an dèidh sin leag an caidreachas còrr is ceithir cheud boma air Vermork. Theich na Gearmailtich leis a’ bheagan uisge trom a bh’ air fhàgail ach chaidh am bàta anns an robh iad a cur fodha. Nam biodh a’ Ghearmailt air an t-uisge trom a ghleidheadh is dòcha gu robh an cogadh air tighinn gu crìch eadar-dhealaichte.


[TD 268]

Fhad ’s a bha an cogadh a’ dol air adhart bha na Stàitean Aonaichte, le taice o Bhreatann is Canada, an sàs anns an iomairt Pròiseact Manhattan, a’ coimhligeadh ris a’ Ghearmailt agus Iapan feuch cò dhèanadh a’ chiad bhoma niùclasach. Chaidh am beagan uisge trom a bha air fhàgail san Roinn Eòrpa a chur a Chanada, far am biodh e na bu duilighe dhan nàmhaid an crògan fhaighinn air. Ach cha robh gu leòr ann agus chaidh factaraidh a thogail ann an Trail air taobh siar na dùthcha agus ionadan rannsachaidh ann am Montreal agus ann an Chalk River, àite iomallach an Ontario. Seo far an do thogadh a’ chiad reactar niùclasach an Canada, agus an dara fear air an t-saoghal, ann an 1945. Nuair a bha e leth-cheud bliadhna a dh’aois ’s ann rium a bha e ’n urra an t-ullachadh a dhèanamh son a cho-là-breith a chomharrachadh.

Nuair a bha an cogadh seachad chuir riaghaltas Chanada cùl gu tur ri armachd niùclasach ach chleachd iad an t-eòlas a fhuair iad gu cumhachd an smùirnein a chur gu feum airson dealan fhaighinn o reactaran far an robh uisge trom agus uranium a’ cruthachadh teas a bha goil uisge. Bha an smùid a thigeadh às an uisge a’ tionndadh chuibhlichean a bha cruthachadh cumhachd dealain. Thug iad an t-ainm CANDU, Canada Deuterium Uranium, air an t-siostam seo. Mus rachadh a thoirt gu ìre bha feum air tuilleadh uisge trom agus chaidh aontachadh gum biodh Ceap Breatann freagarrach son ionadan giollachd a thogail.

Tha mi duilich ur sàrachadh leis an leasan thioram seo air saidheans agus air eachdraidh. Mar a thuirt an searmonaiche: “Mura misde sibh e chan fheàirrde sibh e.” Bha mòran agamsa ri ionnsachadh ann an obair agus dùthaich a bha


[TD 269]

gu tùr ùr dhomh. Bha an smùirnean an impis mo bheatha a ghabhail thairis fad cheithir bliadhna fichead.

Bha AECL, roinn de riaghaltas Chanada, air ionad an uisge thruim ann an Glace Bay a ghabhail os làimh agus bha iad ga thogail às ùr aig cosgais nach bu bheag. On a bha an eachdraidh air a bhith cho cugallach chuir iad romhpa gu robh feum air fiosrachadh cunbhalach a chumail ri muinntir an àite agus ri na meadhanan. Bha iad den bheachd cuideachd gum biodh e na b’ fheàrr nan tigeadh am fiosrachadh seo o chuideigin nach buineadh dhan àite agus a bhiodh neo-eisimeileach, gu h-àraidh ann an cùisean poilitigeach. Sin an dleastanas a bha romhamsa nuair a ràinig mi Ceap Breatann. Bha mòran agam ri ionnsachadh mun an obair, mun an àite, agus mu na daoine.

Nuair a rèitich mi na feumalachdan pearsanta mar taigh is càr is beagan àirneis thàinig mo bhean Fiona ’s an dithis chloinne, Ailean is Ciorstaidh, a-nall. Ach cha robh sinn ach gann air socrachadh anns an dachaigh ùr, agus air fàs cleachdte ris an aoigheachd bhlàth a fhuair sin, nuair a thàinig criothnachadh ri nach robh dùil.

Bha mi air mo rathad dhachaigh aon fheasgar nuair a chuala mi air an rèidio gu robh fear de bhuill-pàrlamaid Cheap Breatainn, Dòmhnall MacAonghais, a’ gearain gu robh an riaghaltas air einnseanair a thoirt à Alba gu obair anns an sgìr aige a dh’fhaodadh cuideigin à Ceap Breatainn a dhèanamh. Ma bha einnseanair air tighinn às ùr à Alba chuir e iongnadh orm nach robh mi air tachairt ris. Ach bhuail e orm gur ann orm fhèin a bha iad a’ bruidhinn. Innleadair an fhiosrachaidh, fada mus robh guth air na snìomhairean ’s na grèiseadairean a bhios, mar a chanadh mo sheanmhair, a’ cur


[TD 270]

peant brèagha air maide mosgain. An ath latha bha m’ ainm air a spliachdadh air feadh phàipearan Chanada.

Bha an Tòraidh MacAonghais air faighneachd dhan Phrìomhaire Libearalach Pierre Trudeau carson a chaidh coigreach à Alba fhastadh son obair ann an Glace Bay agus gum bu chòir dha dèanamh cinnteach gu rachadh an duine seo a throtadh air ais dhan dùthaich dham buineadh e. Thòisich na buill-phàrlamaid air lasganaich nuair a fhreagair Trudeau, anns an robh fuil Albannach o thaobh a mhàthar, gu robh e cur annas air gun èireadh ceist mar seo ann an Ceap Breatann seach àite sam bith. “Bu toigh leam fhaighinn a-mach o mo charaid am bu chòir dhuinn a h-uile Canèidianach ùr a thilleadh dhan dùthaich às an tàinig iad, neo an e Albannaich a-mhàin a bu chòir dhuinn a sgiùrsadh,” thuirt e. Chuir am freagairt seo fearg air MacAonghais ach thug i faothachadh dhòmhsa, agus fhuair mi barrachd furtachd nuair a dh’fhòn ceannard AECL thugam ag iarraidh orm gun dragh a ghabhail mu bhlabhdaireachd nam blaomastairean poilitigeach. Agus nuair a thòisich luchd nam pàipearan a’ dèanamh fanaid air MacAonghais le cinn-naidheachd mar <eng>“Scot calls the kettle Mac”.<gai>

Cha b’ e an diùbhaidh seo an aon Ghàidheal a thug ionnsaigh orm thar nam bliadhnaichean. Mar gach treubh eile tha Gàidheil ghasta ann, ach tha feadhainn ghuineach ann cuideachd. Gu h-àraidh an fheadhainn aig nach eil dà smuain chiallach a shuathas iad ri chèile ach a lìonas am beàrn le briathran breuna, biorach agus breugach. Agus an fheadhainn a dh’fheumas a bhith geadadh cuideigin le cuip. Tha cuid air am beò-ghlacadh le poilitigs bhreuna a’ phuill-sitig agus air am piobrachadh le nàimhdeas, a’ faireachadh


[TD 271]

gur e an dleastanas a bhith toirt ionnsaigh air daoine eile, fiù ’s nuair a tha iad ag aontachadh riutha.

Ma bha giùd de Ghàidheal a’ riochdachadh Cheap Breatainn ann am pàrlamaid Chanada bha dìulnach Gàidhealach gan riochdachadh cuideachd. B’ esan Ailean MacEachainn, a bha na mhinistear aig àrd ìre agus aig aon àm na leas-phrìomhaire. B’ e am ball-pàrlamaid mu dheireadh ann an Canada aig an robh Gàidhlig. Agus b’ ann le coiteachas bhuaithesan a thàinig obraichean mar an t-uisge trom do Cheap Breatann.

Nuair a bhathar ag ath-thogail an ionaid ann an Glace Bay bha còrr is mìle neach ag obair ann. Ach cha robh an t-slighe às aonais chnapan-starra. Bha mòran den luchd-stiùiridh à taobh siar agus bailtean mòra na dùthcha. Bha a’ mhòr-chuid den luchd-obrach à Ceap Breatann fhèin. Agus bha iad amharasach air a chèile. Bha na h-aonaidhean làidir agus an fheadhainn a bha gan stìuireadh fada nan ceann fhèin. Ged nach robh mòran gnothaich agamsa riutha o latha gu latha ’s ann agam a bha ri ceistean o na meadhanan a fhreagairt nuair a bhiodh iad air stailc no a’ bagairt stad a dh’obair. Cha b’ ann ainneamh a bha sin. Bhithinn cuideachd a’ cuideachadh le deasachadh nan cunntasan sgrìobhte mu na coinneamhan eadar iad fhèin agus na manaidsearean. Thachair seo a chionn’s gu robh an aon rùnaire agam fhèin agus aig an àrd-mhanaidsear. Bhiodh ise a’ frithealadh nan coinneamhan agus a’ dèanamh geàrr-sgrìobhadh air na còmhraidhean connspaideach. Nuair a sgrìobhadh i iomradh air a’ choinneamh, facal air an fhacal, bhithinn-sa a’ giorrachadh na h-aithisg. ’S e a’ phàirt a bu mhionaidaiche den obair seo a bhith dubhadh às na facail a’ tòiseachadh le “f”. Agus bha iad pailt.


[TD 272]

Nuair a chuir mi fhèin agus an fheadhainn a bha os cionn nan aonaidhean eòlas air a chèile bha sinn glè chàirdeil. Bha aon fhear a bha cho nimheil ’s gum biodh e dreamadh fhiaclan nuair a chluinneadh e am facal manaidsear. An latha dh’fhàg mi an obair thàinig e thugam le botal de stuth à poit-dhubh nach robh laghail agus thuirt e: “Bha mi smaoineachadh an toiseach gur e preig beag coltach ri càch a bh’ annad, ach tha thu sìor fhàs coltach rinn fhìn.”

Thug mi taing dha airson teisteanas cho math a thoirt dhomh. Bha mi taingeil cuideachd nach robh iad air far-ainm a thoirt orm. Ma thug cha chuala mi e. Bha an luchd-obrach daonnan a’ toirt far-ainmean air na manaidsearan agus, mar bu trice, cha robh iad cneasta no coibhneil. Bha far-ainmean domhainn ann an dualchas Cheap Breatainn. B’ ann ainneamh a chluinneadh tu daoine air an ainmeachadh air an sloinneadh no an ainm-baistidh. Bha Curly Angus cho maol ri ugh, Bill the Bottom ag obair aig bonn na mèinne-guail, agus Two Storey Dan cho àrd ’s nach robh feum aige air àradh son cliathaich an taighe a pheantadh. An aon turas a chleachd e àradh thuit e dheth. Nuair a chual’ a phiuthar an naidheachd cha do dh’fhaighneachd i ach aon cheist: “An do dhòirt e am peant?”

Bha cuid de na far-ainmean air an eadar-theangachadh o Ghàidhlig gu Beurla. Cha robh Angus the Crock sean no trom air deoch; thachair gu robh an taigh aige air cnoc. Chaidh Eàirdsaidh Radan eadar-theangachadh gu Rotten Archie. Cha robh aon seach aon dhe na h-ainmean taitneach. Cha robh a’ bhreac Fhrangach air Archie the Clap; ach bha reothart cainnte air agus cha b’ urrainn dha a’ chlab a chumail dùinte. Tha teaghlach eile ris a bheil dlùth-cheangal agam fhèin a


[TD 273]

tha glè bhriathrach cuideachd. ’S e Na Kettles am frith-ainm a bh’ orrasan. Tha e freagarrach fhathast oir bidh iad tric air ghoil a’ deasbad mu phoilitigs. Ach cha b’ ann o choire goileach a thàinig an t-ainm ach o Dhòmhnall Bàn a’ Choire a bha fuireach anns A’ Choire an Eilean Seòna ann am Mùideart mus do rinn e imrich gu Ceap Breatann.

Bha far-ainmean gan toirt tric air teaghlaichean agus cluinnear cuid aca chun an là-an-diugh. Bha aon teaghlach de Chlann IllEathain aithnichte mar Na Màsan Moiteil. B’ iadsan a’ chiad teaghlach anns a’ bhaile a thog taigh-beag air cùl an taighe. Bha teaghlach eile a fhuair an t-ainm Na Pickle Arses. Tha e coltach gu robh am bodach na shuidhe air baraille anns an robh sgadan saillte. Bha e trang ag argamaid mu phoilitigs nuair a bhrist mullach a’ bharaille agus chaidh e an comhair a thòine sìos air muin an sgadain. Bha e ann an gainntir an sin gus an deach a shaoradh. Cha robh cabhag air daoine sin a dhèanamh agus bha e na shuidhe anns a’ bharaille cho fada ’s gu robh a mhàs air a picleadh cho math ris an iasg. Bha teaghlach eile air an robh Na Ceithir Gaothan. Tha e coltach gun do bhris gaoth na caillich anns an eaglais le mothar faramach a chuir na h-uinneagan air chrith.

Ma bha Aonghas a’ Chlab agus Bodach a’ Phicil ’s am beòil air an guailnean bha ceannardan nan aonaidhean ceàirde a cheart cho cabach riutha agus glè thric bha adhbhar aca bhith cnàmhan.

Bha dualchas nan aonaidhean air a bhith ann an smior-caillich Cheap Breatainn on a thòisich na mèinneadairean guail a’ gearain mun an ana-cothrom a bha iad a’ fulang. Aig aon àm bhiodh luchd-seilbhe nam mèinnean a feuchainn ri cumhachd nan aonaidhean a lagachadh le bhith toirt obair do


[TD 274]

dhaoine nach fheumadh a bhith nam buill den aonadh. Bha mòran dhiubh sin à sgìrean iomallach an eilein agus mar bu trice ’s e Gàidheil a bh’ annta. Gus am faigheadh iad obair chunbhalach bhiodh iad a’ fuireach ann an taighean-loidsidh faisg air na mèinnean. Aig deireadh na seachdain chanadh iad ann an Gàidhlig gu robh iad a’ dol dhachaigh. Cha robh buill an aonaidh gan tuigsinn agus thug iad “the Yahie miners” orra. Rinn iad aoir ana-cneasta mun deidhinn, a’ fàgail orra nach robh annta ach sgreaban is casan-dubha, mar a chanas iad ann an cànan nan aonaidhean.

Thòisich mèinneadh guail an Ceap Breatann ann an 1720. Mus robh an ochdamh linn deug seachad bha mòran mhèinnean anns an eilean agus bha tionnsgal stàilinn air tòiseachadh. Thàlaidh an dà obair iomadh neach às an Roinn Eòrpa agus sin is coireach gu bheil an t-àite ioma-chultarach an-diugh.

Cha robh a’ mhèinneadaireachd agus na bailtean mòra a’ tighinn ri càil nan Gàidheal an toiseach ach cha robh mòran de roghainn cosnaidh aca. Thuirt fear dhiubh:

Ì ill ù ill agus ò
Mo chridhe trom ’s cha charaich e;
Cha tig na fithich nam chòir
Leis an dòigh ’s ’n do chailleadh mi.

Bha mi deas is bha mi tuath,
Bha mi thall an Sydney Mines,
Bha mi shuas an Glace Bay mhòr,
’S gur iomadh gual a tharraing mi.


[TD 275]

Rinn Aonghas MacPhàrlain à Màrgaraidh cumha do charaid bàigh dha agus feadhainn eile a dh’fhàg baile beag, Eas na h-Èipheit, ann an siorrachd Inbhir Nis, agus a chaidh a shireadh an lòin anns na mèinnean:

Hò gur misde, hè gur misde,
Hò gur misde leam mar tha chùis;
’S misde leam gun d’ rinn thu gluasad
Null gu Tìr a’ Ghuail a thàmhachd.

’S mòr am milleadh air an Èipheit
Na fir ghleusta bhith ga fàgail;
MacIllEathain, MacIllFhaolain,
Is MacÈadhmain thrèig an t-àite.

Nuair a ràinig mi an clìreadh
Anns an robh thu, Nìll, a’ tàmhachd,
Fhuair mi ’n fhàrdach air a dùnadh,
Shil mo shùilean, ’s cha bu nàr dhomh.

Nuair a chruinnicheadh na h-eòlaich
Stigh nad sheòmar mar bu ghnàth leo’,
Gum biodh cridhealas gu leòr ann,
’S gheibhte ceòl is òrain Ghàidhlig.

Bha cumhachd a’ ghuail, a bha air beòshlaint a chumail ri iomadh teaghlach an Albainn Nuadh, a’ tionndadh gu cumhachd an smùirnein. Nuair a chaidh cuid de na mèinnean a dhùnadh fhuair cuid a bha nise gun obair taice gus ceàirdean ùra ionnsachadh. Bha mòran dhiubh ag obair aig ionad an uisge thruim. Agus nuair a chuir a’ chuibheall car eile ’s a thòisich na h-obraichean ùra seo air crìonadh thug iad na


[TD 276]

sgilean a dh’ionnsaich iad gu ceàrnan eile de Chanada, gu h-àraidh obair na h-ola an Alberta. An t-seann sgeul: foghlam gu falbh. Nuair a chaidh Cabhsair Canso a thogail eadar eilean Cheap Breatainn agus mòr-thìr Albainn Nuaidh cha robh e mar iongnadh gu robh cuid ag ràdh gun do thogadh e son imrich seach son tadhal. Tha òran a tha ’g ràdh: <eng>“The Canso Causeway’s a wonder they say; it was built for going away.”<gai>

Ma bha sgilean a dhìth nach robh rim faighinn an Ceap Breatann fhèin dh’fheumaidh iad luchd-ceàirde a thoirt à àiteachan eile, fiù ’s dùthchannan cèin. Aon bhliadhna, fhad ’s a bha an togail ann an Glace Bay a’ dol air adhart, bha sinn gann de phlumairean agus cha robh ach aon àite far am faigheamaid na trithead a bha dhìth oirnn. Cha chualas guth mòr no droch fhacal on bhall-pàrlamaid MacAonghais nuair a thàinig an naidheachd gur ann à Glaschu a bha iad a’ tighinn. Ach cha b’ fhada gus an cuala Canada gu lèir mu phlumairean Alba. Agus cha bu sgeulachd thaitneach i.

Bha na plumairean a’ fuireach ann an campa a chaidh a thogail son luchd-obrach aig nach robh dachaigh faisg air làimh. Bha a h-uile goireas ann a gheibheadh tu ann an taigh-òsta. Cha robh gainne air biadh no blàths. Ach cha robh iad toilichte, gu h-àraidh leis an t-sìde. Nuair a thàinig iad far a’ phlèana ’s a chunna mi làrach nam brògan biorach aca – na “winkle-pickers” – anns an t-sneachda smaoinich mi air a’ Bhàrd MacIllEathain anns a’ Choille Ghruamaich:

Nuair thig an geamhradh is àm na dùbhlachd
Bidh sneachd a’ dlùthadh ri cùl nan geug;
’S gu domhain dùmhail dol thar na glùine,


[TD 277]

Ge math an triùbhsair cha dèan i feum;
Gun stocainn dhùbailt ’s a’ mhogais chlùdaich
Bhios air a dùnadh gu dlùth le èill;
B’ e ’m fasan ùr dhuinn a cosg le fionntach
Mar chaidh a rùsgadh den bhrùid an-dè.

An ceann beagan sheachdainean ghabh cuid aca droch smùid air latha pàighidh. Thòisich argamaid nam measg agus chaidh sgeinean a nochdadh. Ged nach cuireadh muinntir Cheap Breatainn umhail air sabaid le na dùirn cha robh eòlas aca air sabaid le sgithinn. Thàinig na manaidsearan gu co-dhùnadh sgiobalta: bha balaich Ghlaschu air a’ chiad phlèana gu Montreal agus às an sin air ais dhachaigh. Dh’fhuiling an fheadhainn a bha neochoireach air dò-bheart na feadhna nach robh. Mar a bhiodh dùil rinn na meadhanan gleadhraich mun an “tachartas eadar-nàiseanta” seo agus chuir mise seachad barrachd tìde na lùiginn a’ freagairt nan ceistean ’s nan casaidean aca. Bha mi sìobhalta riutha gus an do dh’fhaighneachd fear-naidheachd à Alba an robh na Canèidianaich a’ dol ga mo sgìursadh fhèin dhachaigh cuideachd. O nach robh sgian gu feum dhomh chleachd mi faobhar mo theanga na h-àite.

Cha robh luchd-obrach an àite gu tur foirfe na bu mhò. Bhiodh cuid a’ coimhead son leisgeul a dhol air stailc no latha saor a ghabhail ma bha rudeigin tarraingeach a’ dol anns a’ choimhearsnachd. Agus bhiodh acfhainn is goireasan obrach a’ dol air chall o àm gu àm. Bha aon fhear air bàta a cheannach agus bha feum aige air sèine son an acaire. Aon fheasgar nuair a bha e fàgail na h-obrach thuit e aig a’ gheata. Cha b’ urrainn dha èirigh gus an do thog a charaidean air a


[TD 278]

chasan e. Bha sèine anns an robh clachan de chuideam air a suaineadh mu thimcheall agus air falach fon a’ chòta aige. Chùm e an sèine agus cha do chaill e a chosnadh.

Ged a bha an obair agamsa inntinneach agus dùbhlanach ’s e bhith cur eòlas air Gàidheil Albainn Nuaidh a bu togarraiche buileach. Bha a’ Ghàidhlig air seachdadh ach bha i fhathast aig mòran de na seann daoine agus bha feadhainn a b’ òige, le aithreachas agus nàire nach robh iad fhèin fileanta, a’ dèanamh oidhirp air a brosnachadh. Ged a bha Colaiste Ghàidhlig an Ceap Breatann o 1939, nuair a chuir an t-Urr. A.W.R. MacCoinnich air chois i, bha i air a’ chànan a chumail air chùl-fraoin fhad ’s a bha i toirt prìomhachais do cheòl is ealain. Rinneadh oidhirp air dearmad na cànain a cheartachadh nuair a chaidh Comunn Gàidhlig Cheap Breatainn a chur air chois ann am baile Sidni ann an 1969. Goirid an dèidh sin thòisich prògraman Gàidhlig air rèidio, rinneadh coiteachadh ri luchd an fhoghlaim gu Gàidhlig a theagaisg ann an sgoiltean, chumadh clasaichean oidhche son inbhich a bha ’g iarraidh cothrom a’ chànan ionnsachadh, agus chaidh bannan a neartachadh eadar an t-seann dùthaich agus a’ choille nach robh idir cho gruamach ris an tè a shàraich Bàrd Tighearna Cholla.

Ma bha mise an dùil gu robh mi air craoladh, teagaisg agus sgrìobhadh Gàidhlig a chur air mo chùlaibh cha b’ fhada gus an robh e follaiseach gum faodainn an dùil sin a phasgadh. Bha dithis charaidean dhomh – Linden Mac an t-Saoir, a dh’ainmich mi a cheana, agus Seonaidh Caimbeul, fear-naidheachd eile – fodha chun nan ugannan ann an iomairtean a’ Chomuinn Ghàidhlig agus cha b’ fhada gus an robh mise anns an t-sùil-chruthaich còmhla riutha. Bha pàipear-


[TD 279]

naidheachd seachdaineach, an Cape Breton Highlander, aig teaghlach a’ Chaimbeulaich agus bha seilbh aca air an stèisean rèidio CHER. Bhithinn gan cuideachadh le colbh agus leasain Ghàidhlig anns a’ phàipear agus leis a’ phrògram Ghàidhlig Fàilte is Furan gach feasgar Didòmhnaich air an rèidio. Bha am prògram uair a thìde a dh’fhaid, mar a bha dà phrògram eile air an aon fheasgar, fear Frangach agus fear Mi’kmaq. Bha Fàilte is Furan a’ faighinn barrachd luchd-èisteachd na prògram sam bith eile air stèiseanan rèidio Cheap Breatainn air feasgar Dhòmhnaich.

Bha prògram Gàidhlig eile, MacTalla an Eilein, gach seachdain air stèisean an CBC, an craoladair poblach nàiseanta, ann an Sidni. Bha còmhradh is ceòl anns a’ phrògram seo gus an do chuir fear de urracha mòra a’ chraoladair, ’s e air chuairt à Toronto, glas-ghuib air a’ chòmhradh. Nuair a thadhail Lister Mac a’ Chlèirich, iar-cheannard a’ CBC, air Sidni thuirt e ri Ròs-màiri Hutchison, a thogadh an Uibhist a Deas agus a bha a’ riochdachadh ’s ag aithris MacTalla an Eilein, gu robh e ceart gu leòr òrain Ghàidhlig a chraoladh ach nach robh e idir iomchaidh cànan sam bith eile a labhairt air CBC ach Beurla is Fraingis, dà chànan oifigeil Chanada, no tè de chànain nan tùsanach Innseanach is Eisgiomach. Thug Mac a’ Chlèirich a dhualchas à Gallaibh. Is dòcha mar sin nach robh e mar annas gum biodh nàimhdeas aige do Ghàidhlig. Sgrìobh e iomadh dealbh-chluich son rèidio agus telebhisean. Ann an 1956 sgrìobh e The Blood is Strong mu dheidhinn coimhearsnachd Ghàidhealach an Ceap Breatann. Chaidh a craoladh air rèidio an Alba ’s ann an Canada. Ach ma bha fuil Ghàidhealach ann fhèin bha i air fàs tana.


[TD 280]

Gu cinnteach cha do chuidich e le bruthadh-fala Gàidheil Cheap Breatann nuair a chuir e spearrach air MacTalla an Eilein. Chuir e fearg orra agus thug iad dha a theisteanas. Thuirt aon bhodach rium: “Dè a shùilicheadh tu air fear leis an ainm Lister ach gun cleachdadh e pìob-chliostair son caolain nan Gàidheal a chartadh?” Thuirt fear eile bha san èisteachd: “Nam biodh Gàidhlig aige bhiodh e smaoineachadh gu bheil ainmeil a’ ciallachadh enemal, sa chànan choimhich.” ’S aithne dhuinn uile daoine tha smaoineachadh gu bheil iad ainmeil, ged a bhiodh sinne den bheachd gur ann ainmeineach a tha iad, co-dhiù tha iad feumach air purgaid tro phìob gus nach eil.

An-diugh, a bharrachd air corra òran o àm gu àm, chan eil facal Gàidhlig ri chluinntinn air rèidio an Ceap Breatann agus cha chluinn thu dara-mheig de ghearain. Is ann ainneamh a chluinneas tu am facal Gàidhlig. Tha daoine air am beò-glacadh leis an fhacal Ceilteach, a’ smaoineachadh gu bheil e nas tarraingiche do luchd-turais. Is dòcha gun cuir cèilidhean Ceilteach sgillinn dhan sporan ach cha chuir iad spionnadh sam bith ann an cor na Gàidhlig. Chunnaic mi soidhne o chionn ghoirid ag ràdh Celtic Cemetery Services. Is dòcha gur e Gàidhlig a thiodhlacadh a tha fa-near dhaibh.

Bha sanas eile a’ sireadh luchd-obrach aig Celtic Podology. Bha mi smaoineachadh gur e feallsanachd àrsaidh dhìomhair a bh’ ann am Podology gus am faca mi ann am faclair gur e feadhainn a dhèanadh sgrùdadh air do chasan agus a shlànaicheadh do chnàmhan, d’ fhèithean is d’ ìnean a bha iad ag iarraidh. ’S bochd nach robh iad againn son na driùcain a leigheas nuair a bha sinn a’ dol cas-ruisgt’ do sgoil Thaigh a’ Gheàrraidh.


[TD 281]

Goirid an dèidh dhomh tighinn do Cheap Breatann fhuair mi cuireadh clas oidhche Gàidhlig a theagaisg ann an Colaiste Xavier ann an Sidni. B’ e meur de Oilthigh an Naoimh Frannsaidh Xavier air mòr-thìr Albainn Nuaidh a bha anns a’ cholaiste gus an d’ fhuair i fhèin inbhe oilthigh ann an 1982. Nuair a chuala an t-Ollamh Calum MacLeòid, fear an èilidh ’s an altachaidh, a-mach gu robh colaiste Sidni air an cuireadh seo a thoirt dhomh thog e ceist am bu chòir do neach nach do cheumnaich le urram ann an cànanan Ceilteach a bhith air fhastadh airson na h-obrach seo, dà uair a thìde san t-seachdain. Fiù ’s nuair a dh’innis iad dha gur ann saor-thoileach agus gun tuarastal a bha mi teagaisg a’ chlas cha robh e riaraichte. Ma bha duine comasach air Gàidhlig a theagaisg bu chòir a phàigheadh airson na h-obrach, ach dh’fheumadh e bhith uidheamaichte le M.A. (le Urram). Cha robh e fhathast air mathanas a thoirt dhomh airson na thuirt mi mun Sgeul Thar Chuain aige. O nach do lot e mi leis an altachadh no leis a’ chasaid nach robh mi comasach air Gàidhlig a theagaisg cha chuala mi an còrr gearain bhuaithe. Ach chuir e air m’ fhaiceall mi mu phroifeasairean a bha cho eu-coltach ri na diùlnaich air an robh mi eòlach. Bhà agus thà cuid de sgoilearan fiùghail, iriosal agus comasach, ach cuid eile nach b’ urrainn sgaradh a dhèanamh eadar sgoilearachd is sgeigireachd.

Nuair a bhiodh leamhachas cuid de sgoilearan a’ cur conais orm, air eagal ’s gun èireadh i shuas orm bhithinn a’ beachdachadh air briathran Aristotle: “Tha e furasta an caothach a ghabhail – faodaidh duine sam bith sin a dhèanamh – ach fearg a ghabhail ris an duine cheart, chun na h-ìre cheart, aig an àm cheart, agus anns an dòigh cheart


[TD 282]

– chan eil sin furasta, agus chan e a h-uile duine is urrainn a dhèanamh.” Ma dh’eadar-theangaich mi ceàrr e ceartaichidh proifeasair air choreigin mi.

Bha e follaiseach gu robh Gàidhlig a’ sìor sheacadh an Albainn Nuadh leth-cheud bliadhna air ais. Ach fada mus robh guth air builean is prìomh chomharran coileanaidh, mas e sin a’ Ghàidhlig air a’ ghodail bhiurocratach <eng>“outcomes”<gai> is <eng>“key performance indicators”,<gai> chaidh Comunn Gàidhlig Cheap Breatainn an sàs ann an iomairtean às leth na cànain. Choitich iad na h-ùghdarrais foghlaim agus an riaghaltas gu tidsearan Gàidhlig – Oighrig NicCorcadail à Uibhist a Tuath, Murdina Stìubhart às an Eilean Sgitheanach, agus Margie Dhòmhnallach à Èirisgeigh – a thoirt a-nall às an t-seann dùthaich. Phòs Oighrig agus Margie balaich à Ceap Breatann agus chuir iad gu mòr ri brosnachadh na Gàidhlig anns an eilean. Thug An Comunn Gàidhlig cuideachd a-nall Jake Dòmhnallach à Colaiste Chnoc Iòrdain agus D.R. Dòmhnallach à Àrd-sgoil Phort Rìgh a theagaisg sgoil-shamhraidh do dh’inbhich.

’S e obair phàiteach a th’ ann an teagaisg Gàidhlig. Bhithinn fhèin ’s Jake is D.R. a’ dol do thaigh-leanna a ghabhail pinnt nuair a bhiodh clasaichean an latha seachad. Aon latha chuala sinn triùir bhodach a’ bruidhinn Gàidhlig aig bòrd faisg oirnn. Chuala iadsan sinne cuideachd agus thàinig iad a-nall a chòmhradh rinn. Mhìnich mi dhaibh gu robh Jake is D.R. às an t-seann dùthaich agus gu robh iad a’ dèanamh chlasaichean ann an Taigh nan Gàidheal, ged is fheudar nach do rinn mi soilleir gur ann a’ teagaisg a bha iad. An dèidh pinnt no dhà agus còmhradh math dh’fhaighneachd fear dhiubh dè an ùine bhiodh iad an Ceap Breatann. Fhreagair Jake gu robh iad air a


[TD 283]

bhith an seo son deich latha agus gu robh seachdain eile aca ri dhol. “Ma tha”, ars am bodach, “mus till thu dhachaigh bidh tu gu math fileanta!”

Aon uair ’s gun do thuinich na Gàidheil ann an Albainn Nuadh ’s an Eilean a’ Phrionnsa cha robh e comasach dhaibh ceangal is conaltradh a chumail ris an dùthaich a dh’fhàg iad. Cha robh fòn-làimhe no Skype aca. Ach bha dualchas aca. Lean iad gu dlùth ri cliù is cleachdaidhean an sinnsrean. Cha robh Uilleam MacPhàil, a rugadh an Alba, ach trì bliadhna a dh’aois nuair a thàinig a theaghlach gu Eilean a’ Phrionnsa ann an 1833. Bha e na mhaighstir-sgoile ann an sgìr Ghàidhealach. Sgrìobh a mhac Anndra leabhar grinn anns a bheil e ’g ràdh gur e na Gàidheil aig an robh a’ choimhearsnachd mu dheireadh de uaislean. Ach mar a bha an cànan a’ fàs brisg bha a’ choimhearsnachd a’ call a clì, gu h-àraidh nuair a thàinig e chun na h-ìre far nach robh na seann daoine agus an òigridh a’ tuigsinn a chèile. Tha Anndra MacPhàil ag innse mu bhalach aig nach robh ach Beurla. Chaidh a chur gu seann bhoireannach le naidheachd dhuilich gu robh an nighean aice air bàsachadh. Bha seachd mìle aige ri choiseachd agus bha an deàrrsach uisge ann. Air an rathad bha e beachdachadh air cho cudromach ’s a bha a thuras agus air ciamar a ghabhadh i ris an naidheachd. Nuair a ràinig e dh’èist i ris ach cha tàinig facal às a beul ach “fliuch, fliuch”. Air a shlighe dhachaigh chanadh e uair is uair “fliuch, fliuch” son gum cumadh e air chuimhne na briathran. Nuair a dh’fhaighneachd e dha mhàthair dè bha iad a’ ciallachadh bhuail e air nach robh a’ chailleach air lideadh den an teachdaireachd aige a thuigsinn.

An-diugh chan eil mòran air fhàgail ann an Eilean a’


[TD 284]

Phrionnsa aig a bheil Gàidhlig agus tha i air bruaich na h-uaghach an Albainn Nuadh, ged a tha cuid a’ strì gu dealasach gu cungaidh leighis a thoirt dhi. Tha dualchainntean Cheap Breatainn a rèir dè a’ cheàrn den t-seann dùthaich às an tàinig na daoine a thuinich sna sgìrean an toiseach. Air a’ Chladach a Tuath tha blas Gàidhlig Leòdhais is na Hearadh air cainnt na coimhearsnachd, blas Uibhist air Gàidhlig Mira is Framboise, agus blas Mhòrair is Lochabair air Gàidhlig Mhàbou is Inbhir Nis. Chan eil duiligheadas sam bith aca a chèile a thuigsinn. Ach a dh’aindeoin sin cluinnidh tu feadhainn ag agairt gu bheil na dual-chainntean tur eadar-dhealaichte. Agus tha feadhainn eile a’ cumail a-mach gu bheil Gàidhlig Alba agus Gàidhlig Cheap Breatainn cho diofraichte ri cailc is càise. Tha beachdan meallta mar sin a’ dèanamh barrachd cron na feum. Tha e toirt tlachd do chuid a bhith creidsinn gur càise bàn a’ ghealach. Cha dèan an glug Eigeach a-mhàin Gàidhlig Cheap Breatainn eadar-dhealaichte o Ghàidhlig na h-Alba.

Ged a bhios mi caoidh nan seann daoine ris am bithinn a’ bruidhinn Gàidhlig nuair a thàinig mi a Cheap Breatann an toiseach tha e toirt toileachadh mòr dhomh an-diugh a bhith tachairt ri daoine òga tha air Gàidhlig ionnsachadh. Tha iad fhèin agus an fheadhainn a bha gan teagaisg rim moladh. Chan e mhàin muinntir an àite no feadhainn à Alba a tha air obair ionmholta a dhèanamh às leth Gàidhlig ann an Albainn Nuadh. Tha sinn gu h-àraidh an comain nan Aimeireaganach mar Iain Seatha, a chlàr agus a chuir an clò sgeulachdan is bàrdachd; Seumas MacBhatair, a chruinnich seanchas is òrain agus a tha cumail an dualchais beò anns A’ Chlachan Ghàidhealach; Ron Kaplan a bha deasachadh na h-iris Cape


[TD 285]

Breton’s Magazine agus leabhraichean taitneach làn eòlais is eachdraidh; agus Coinneach Nilsen agus Micheal Newton a tha teagaisg ann an Oilthigh St. F.X.

Chan eil math dhomh dearmad a dheanamh air Teàrlach Dunn a rugadh an Alba ach a chuir seachad iomadh bliadhna a’ teagaisg ann an Oilthigh Harvard. Anns an leabhar Highland Settler, a sgrìobh e ann an 1952, tha e caoidh nach do rinneadh barrachd oidhirp air Gàidhlig a theagaisg anns na sgoiltean ged a bha feadhainn o chionn fhada a’ moladh gu rachadh sin a dhèanamh. Tha e ’g ainmeachadh fear dhiubh, Iain A. Moireasdan, ball-pàrlamaid a bha riochdachadh Siorrachd Bhictòria an Ceap Breatann. Ann an 1879 rinn e òraid – a h-uile facal dhi ann an Gàidhlig – ann am Pàrlamaid Albainn Nuaidh agus thuirt e:

’S i ’Ghàidhlig a’ chainnt a bha aig Adhamh sa Ghàrradh. ’S i a’ chainnt a bha aig na bàird sna seanchaidh sna linntean cian a chaidh seachad, agus feumar a cumail suas anns na sgoiltean; agus ma bhios tastan air ’fhaotainn air-son cainnt nam Frangach a chumail suas, biodh deich tastain air-son na Gàidhlig urramaich.

Is fhiach dhuinn cuimhneachadh gun deach na briathran seo a labhairt aig an àm far an robh siostam foghlaim na h-Alba a’ feuchainn ri Gàidhlig a chur à bith. Agus ceud is trithead bliadhna mus robh Comhairle nan Eilean Siar fhathast a’ diùltadh sgoil Ghàidhlig a chur air chois.

Caogad bliadhna air ais cha robh mòran conaltraidh eadar Gàidheil Albainn Nuaidh agus an càirdean an Alba. Thòisich seo ag atharrachadh nuair a dh’fhàs modhan siubhail na bu ghoireasaiche. Ann an 1973 chuir Comunn Gàidhlig Cheap


[TD 286]

Breatainn air dòigh gu rachadh còmhlan mòr air thuras dhan t-seann dùthaich. Chuir iad seachad a’ chiad oidhche aig a’ Mhod Nàiseanta ann an Inbhir Àir mus do rinn iad an slighe gu tuath agus do dh’Innse Gall. Nuair a ràinig sinn an taigh-òsta ’s an robh sinn a’ fuireach chruinnich sinn anns a’ bhàr a bheachdachadh air a’ chlàr-ama bha romhainn. A chionn ’s gu robh mise an sàs ann an ullachadh son an turais bha e mar dhleastanas orm na ceistean a fhreagairt. Thug a’ chiad tè dùbhlan dhomh: Càite bheil sinn a’ dol dhan aifreann a-màireach? Gu fortanach bha sagart anns a’ chuideachd agus shàbhail e mo sheice agus mo chliù nuair a fhreagair e às mo leth. “Cumaidh sinn an seo fhèin i,” thuirt e. “Cha leig sinn a leas a dhol dhan eaglais.” Shaoil mi gur e seo a’ chiad uair riamh a chaidh aifreann a cumail ann am bàr taigh-òsta. Thuirt mi ris an t-sagart gun gabhainn fhèin comain, agus ’s dòcha feadhainn eile bhiodh a’ tathaich a’ Mhòid, nan toireadh e dhuinn am fìon a b’ fheàrr a bh’ anns a’ bhàr. Fhreagair e gun toireadh le deòin nam biodh e smaoineachadh gun iompaicheadh e mi. Theich mi air eagal ’s gun tigeadh fìor à fanaid.

Bha bean-chràbhaidh anns a’ chòmhlan cuideachd, ged nach aithnicheadh tu air a h-èideadh gur e sin a bh’ innte. Bha fear a’ dannsa còmhla rithe ann an Steòrnabhagh agus nuair a dh’innis mi dha gu robh mi creidsinn gur e seo a’ chiad uair a bha Leòdhasach a’ dannsa còmhla ri cailleach-dhubh bha mi smaoineachadh gu rachadh e ann an neul.

Ann an 1974, le taice bho riaghaltas Chanada, chaidh ionad sgrùdaidh Canèidianach a stèidheachadh ann an Oilthigh Dhùn Èideann. Bha Ailean MacEachainn na Mhinistear nan Dùthchannan Cèin agus na Leas-Phrìomhaire aig an àm agus


[TD 287]

dh’fhaighneachd e an cuidichinn tosgaire Chanada ann an Lunnainn ag ullachadh cèilidh a’ comharrachadh fosgladh an ionaid. Abair cèilidh. Bha e ann an talla mhòr Caisteal Dhùn Èideann agus bha seinneadairean is luchd-ciùil às an dà Alba an làthair. Bha sgalagan a’ frithealadh oirnn le biadh is deoch air treidhichean mòra airgid mar gum buineamaid dha na h-uaislean.

Air a’ phlèana a’ tilleadh a Chanada thuirt MacEachainn rium gu robh cuideigin air tiodhlac phrìseil a thoirt dha ach gu robh eagal air gun toireadh luchd na cuspainn bhuaithe i nuair a ruigeamaid ar ceann-uidhe. Na bu mhiosa na sin bhiodh ainm air na cnogain shilidh nuair a nochdadh an naidheachd anns na pàipearan. Bha mi meòrach dè an tiodhlac luachmhor a bh’ ann. Marag dhubh? Clò? Leabhraichean drabasta? Caora Hiortach? Mu dheireadh dh’aidich e gur e poca mòna a bh’ ann. Bha amharas againn gum biodh mòine air liosta nan stuthan toirmisgte aig muinntir na cuspainn. Air eagal ’s gum biodh an riaghaltas air am maslachadh nuair a chluinnte gu robh an Leas-Phrìomhaire a’ toirt stuth a bh’ air a chasg a-steach dhan dùthaich, dh’aontaich mi gun canainn gur ann leamsa a bha am poca mòna. Cheasnaich fear na cuspainn gu mo bhrògan mi ach le gàire na shùil thug e dhomh cead am poca a chumail. Tha mi den bheachd gu robh fios glè mhath aige cò leis a bha e, agus gur e Libearalach a bh’ ann fhèin. An ath thuras a chaidh mi air chèilidh air Ailean MacEachainn bha crac againn air beulaibh braidseal de theine mòna.

Air an aon bhliadhna, 1974, chaidh buidheann eile à Comunn Gàidhlig Cheap Breatainn a dh’Alba. Bha Peadar MacCoinnich Caimbeul air fear dhiubh agus sgrìobh e cunntas air a’ chuairt: Bidh mi meòrachadh air na cuimhneachain


[TD 288]

mhìorbhaileach fhad ’s is beò mi. Tha na bannan a tha gar ceangal ri Alba, ar dachaigh shinnsearail, fhathast làidir. Chan eil ach dà cheud bliadhna bhon a ràinig a’ chiad bhàta le Gàidheil air imrich na cladaichean againn. Chan eil ach ceud is fichead bliadhna on a fhuair an fheadhainn mu dheireadh a dh’fhuiling o na Fuadaichean tearmann anns an tìr seo. Bha cuid den fheadhainn a b’ òige dhiubh aig an àm fhathast beò anns a’ choimhearsnachd againne nuair a bha mi fhèin òg. An dèidh siubhal air feadh nan sgìrean a b’ fheudar dhaibh fhàgail, chan eil e cur iongnadh orm gu robh na h-òrain agus na sgeulachdan aca làn de iomradh tiamhaidh air na lochan ’s na glinn ris an do chuir iad cùl. Chan eil e mar iongnadh gum faiceadh iad fhathast, nan aislingean, na h-Eileanan Siar.

Ged a thadhail mi fhèin air caochladh dhùthchannan ’s ann eadar na h-Eileanan Siar agus Ceap Breatann a tha long mo bhruadair a’ seòladh.

Thug Ceap Breatann dhomh cuideachd cothrom, no dùbhlan, ris nach robh dùil agam. B’ fheudar dhomh oidhirp a dhèanamh air cànan eile ionnsachadh. Tha dà chànan oifigeil ann an Canada: Beurla agus Fraingis. Ma tha thu ’g obair aig an riaghaltas agus a’ dèiligeadh ann an conaltradh làitheil ris a’ phoball tha e mar fhiachaibh ort a bhith comasach air seo a dhèanamh anns an dà chànan. On a bha ionad fiosrachaidh son luchd-tadhail agus conaltradh ri luchd-naidheachd mar phàirt den obair agamsa bha e riatanach gum biodh Fraingis agam.

Chuir mi seachad, air is dheth, fichead seachdain ann am Moncton, New Brunswick, ann an sgoil Fraingis còmhla ri seirbheisich chatharra eile. Bha a’ mhòr-chuid dhiubh na bu shine na mise agus cha b’ ann den deòin a bha iad ag


[TD 289]

ionnsachadh cànan anns nach robh ùidh aca. B’ ann ann an taigh far an robh mnathan-cràbhaidh a’ còmhnaidh a bha na clasaichean, ach cha d’ fhuair sinn cothrom a dhol a dhannsa còmhla riutha. Bha glas air a h-uile doras agus trastain air gach uinneig. Cha robh earbsa aca ann an daoine bha ’g obair aig an riaghaltas. Cha b’ iad nan ònrachd.

Bha am boireannach a bha gar teagaisg dìcheallach agus foighidneach. Nuair a dhèanainn mearachd, agus cha b’ ann ainneamh a bha sin a’ tachairt, chrathadh i a ceann agus chanadh i: <eng>“John, le pauvre bébé, parle une langue écossaise bizarre et il croit que le français devrait se prononcer de la même façon.”<gai> Nuair a thigeadh an t-àm stad son cupa cofaidh chanadh i: <eng>“Temps pour une mini-pause.”<gai> Aon latha, ’s i smaoineachadh nach robh mi ga tuigsinn, thuirt i: <eng>“John pense que je veux me reposer parce que je suis menopausée.”<gai> Chan e ise ach mise bha dol tron a “change”, mar a chuala mi cuideigin ag ràdh air Radio nan Gàidheal.

Air feasgar Dihaoine bhiomaid a’ dol dhan taigh aice a dhèanamh agus a ghabhail biadh. Bhiodh duine mu seach a’ còcaireachd. Bha sinn air a bhith math air a’ phrògram “Come Dine with Me”. An latha thuit uallach na còcaireachd ormsa bha mi bagairt air rionnach saillte no marag no “deep-fried Mars Bars” a thoirt dhaibh. Ach thàinig smuain na bu chiallaiche thugam. Ròst mi sitheann fèidh ann am fìon dearg. Thug e na b’ fhaide na bha dùil agam agus bha a h-uile duine gabhail fadachd ga fheitheamh. Cha robh guidheachan gu leòr agam ann am Fraingis son a bhith speuradh coltach ri còcaire Albannach a bhios mi faicinn air an telebhisean.

Aon fheasgar Disathairne ann am Moncton, ’s mi gabhail fois o na leasain, bhuail an cianalas mi. Bha mi ann am bùth


[TD 290]

a’ coimhead son botal fìon a chuireadh loinn air mo shuipear. Dè chunna mi air sgeilp ach botail de Royal Household? Cha robh mi air an t-uisge-beatha seo fhaicinn ach ann an aon àite eile, Taigh-seinnse Ròghadail anns na Hearadh. Bhiodh Seoc MacCaluim ag ràdh nach robh e ri fhaighinn an àite sam bith eile. Son dèanamh cinnteach nach e aisling a bha mi faicinn cheannaich mi botal. Tha e agam fhathast ach gu mì-fhortanach tha e falamh. Bha mi leughadh nach eil e ri fhaighinn an-diugh ach ann an Iapan. ’S dòcha nach eil an sin ach uirsgeul eile a dh’ionnsaich na grùdairean o Sheoc MacCaluim.

Chuir mi seachad pàirt den ùine ann am Moncton ag èisteachd ri òrain Fhrangach à Quebec agus a’ leughadh sgeulachdan goirid mar Le chandail le hockey (The Hockey Sweater) le Roch Carrier, sgeulachd cho math ’s a chaidh a sgrìobhadh riamh ann an cànan sam bith. Tha i a’ toirt samhla sgoinneil air strì eadar cànain is dualchais ann an Canada. Leugh mi cuideachd beagan mu eachdraidh nan Acèidianach, na Frangaich a chaidh am fuadach le riaghaltas Bhreatainn à Nova Scotia, New Brunswick, agus Eilean a’ Phrionnsa eadar 1755 agus 1763. Chaidh na mìltean dhiubh an cur am bruid agus an cartadh gu ruige Aimeireaga, an Fhraing agus Breatann. Chaill mòran am beatha. Cha b’ e Gàidheil Alba a-mhàin a chaidh an cur air allaban le ùghdarras an-iochdmhor.

Bha an dàimh eadar Frangaich agus Gàidheil Cheap Breatainn air a dhaingneachadh leis an ainneart a dh’fhuiling iad le chèile. Ach bhiodh monabar an amharais a’ tighinn eatarra aig amannan. Nuair a bha am bàrd Calum MacIllIosa a’ cumail sgoile ann an Cheticamp ann an 1875 sgrìobh e:


[TD 291]

Ann an comunn cha chluinn mi
Òrain bhlast’ agus fuinn orr’;
’S ged is tric a’ dol cruinn iad
Cha bhruidhnear a’ Ghàidhlig.

Ach Fraingeis nach b’ eòl dhomh,
Nuair a labhras iad còmhla,
Cha tuig ach fear eòlach
Gura còmhradh th’ aig pàirt dhiubh.

Agus cha robh na boireannaich Fhrangach idir cho tarraingeach ri “Nighean donn a’ chùil rèidh”, a’ bhana-Ghàidheal a bu chuspair dhan òran a b’ ainmeile a rinn e:

Nuair a choinnicheas rium gruagach,
’S a labhras mi sùgrach,
’S ann a fhreagras i mùgach:
“Bon jour” no “Belle soiree.”

Ann an 1768 chaidh buidheann Albannach a chur air chois ann an Halifax. Le ùmhlachd is slìomaireachd do Shasainn ’s e The North British Society an t-ainm a thug iad orra fhèin agus a mhair chun an là-an-diugh. An dèidh dhomh òraid a thoirt dhaibh aig dìnnear air Oidhche an Naoimh Anndra thug iad dhomh cairt-barantais a rinn mi na mo bhall den <eng>Order of the Good Time (L’Ordre de Bon Temps).<gai> B’ e am Frangach Samuel de Champlain a chruthaich a’ bhuidheann seo ann an Albainn Nuadh ann an 1606 ach, gun rudhadh gruaidhe, ghabh na Breatannaich seilbh air. Cha robh ann ach leisgeul airson ròic is ana-caitheanaich air biadh is deoch. Ann an dòchas gun tig sin gu buil dhomh uaireigin tha a’ chairt-ballrachd agam anns an leabhar-pòcaid ri taobh tèile a tha sealltainn gu


[TD 292]

bheil mi na mo bhall do bhuidheann bràithreachais cliùiteach eile, International Order of Old Bastards. ’S e suaicheantas Laideann a th’ aca-san: Illegitimus Non Carborundum. ’S aithne dhomh buidhnean eile air am biodh e a cheart cho freagarrach.

Mar as àbhaist, tha mi dol thar mo sheanchais. Bha mi tòiseachadh a’ fàs cofhurtail le Fraingis nuair a chaidh mo ghluasad à Ceap Breatann gu Ontario. Anns an sgioba agam an sin bha feadhainn a bha fileanta ann am Fraingis agus mar sin cha robh e mar ìmpidh ormsa cumail orm ga h-ionnsachadh. Dh’fhàg sin nach eil agam ach meabaileis. Tha aithreachas mòr orm nach do dh’fhàs mi fileanta. Ach bha lòin eile ri steall a chur asta agus an ùine dol seachad ro luath.

Bha sinn air a bhith toilichte mar theaghlach ann an Ceap Breatann. Fhad ’s a bha sinn ann dh’fhàs an teaghlach na bu mhotha. Fhuair sinn mac eile, Iain Ruairidh. Bidh e fhathast a’ tilgeil air a phiuthar ’s a bhràthair gun do rugadh esan ann an ospadal spaideil ann an Sidni agus gun do rugadh iadsan an cùil-ghrod an Glaschu ann an ospadal leis an ainm mhì-chàilear Rotten Row.

Nuair a dh’fhàg sinn slàn le Ceap Breatann bha mise mar a bha am bàrd MacPhàrlain; shil mo shùilean ’s cha bu nàr dhomh. Ach bha sanais na mo chluais gum bithinn air ais latha brèagha air choreigin.


[TD 293]

9

Air an Fhalbhan

Nuair a ghluais mi a dh’Ontario ’s beag a bha dhùil agam gu robh mi dol a thoirt saoghal na b’ fharsainne fo mo cheann. Bha mi nis ag obair aig AECL anns an ionad far an robh mu dhà mhìle neach a’ deilbh nan stèiseannan cumhachd niùclasach ris an abrar CANDU (Canada Deuterium Uranium). An-diugh tha an dàrna leth den dealan an Ontario a’ tighinn bho na reactaran sin. Tha feadhainn cuideachd ann an Quebec agus New Brunswick. Shoirbhich leotha gu math. Ach tha an aois a’ laighe air cuid dhiubh, mar a th’ oirnn uile. Aocoltach rinne ge-tà, botox ann no às son ar rocan a lìonadh, gabhaidh iadsan ath-nuadhachadh. Ach, le daoine an-diugh a’ faicinn flaitheanas ann an cumhachd ath-nuadhachail de sheòrsa eile, tha teagamh an tèid na seann stèiseanan CANDU ùrachadh no feadhainn ùra a thogail. Dùinidh mi mo chab mu dhòighean air dealan a chruthachadh an dèidh seo a ràdh: tha àite dligheach agus cudromach aig dealan o chumhachd an smùirnein. Agus tha an fheadhainn a tha na aghaidh gam


[TD 294]

mealladh fhèin agus a’ toirt an car à càch. Tha na daoine tha smaoineachadh gu lìon cumhachd na gaoithe ’s na mara am bèarna air am mealladh cho mòr ris an fheadhainn a tha den bheachd gum faigh thu dealan o bhramannan na bà. Chan aithne dhan mhòr-chuid a tha blabhdaireachd mun a’ chuspair seo tuath-gaoithe bho thùt-gaoithe. Ach cha chùm an aineolas nan tost iad.

’S e cho math ’s a shoirbhich le na stèiseanan CANDU a chuir mise air an fhalbhan. Mar nach robh dùbhlan gu leòr agam a’ coimhead às dèidh sheirbheisean fiosrachaidh, chaidh seirbheisean margaidheachd a chur an urra rium. Thug seo cothrom dhomh tadhal air dùthchannan ann an ceithir ranna ruadha an domhain, ged nach do leig drip na h-obrach leam mòran tìde a chur seachad annta no an t-eòlas a bu mhath leam a chur orra. Chuir e cuideachd mo bheatha phearsanta bun os cionn son greis. Bha fois is tàmh is làithean-saora cho gann ri rionnagan air oidhche fhrasaich. Ged a bha an obair fhèin taitneach gu leòr cha robh cothrom agam mòran ùine chur seachad còmhla ri mo bhean ’s mo chlann. Chaidh am pòsadh air na sgeirean agus dhealaich mi fhèin ’s Fiona. Gu fortanach cha do rinn an sgaradh dochair air an spèis a bh’ againn uile dha chèile mar theaghlach. Tha an dàimh eadarainn an-diugh nas dlùithe na bha e riamh. Tha sin gu mòr mar thoradh air a’ mheas a th’ aca air Eilidh, a phòs mi nuair a dh’fhàs mi sgìth a bhith na mo fhleasgach.

Bha mi air eòlas a chur air Eilidh Chaimbeul ann an Ceap Breatainn, far an robh a bràthair air iasad den a’ chàr aice thoirt dhomh son na deuchainn a bheireadh cead dhomh càr a dhraibheadh ann an Canada. Tha ise, m’ eudail is m’ aighear ’s mo rùn, air a bhith ga mo chur tro dheuchainnean agus ga


[TD 295]

mo chumail gun a dhol iomrall fad iomadh bliadhna. Chuir sinn eòlas air a chèile a-rithist nuair a thàinig i dh’obair an Ontario agus phòs sinn ann an Toronto. Thàinig sìnnsirean Eilidh à eilean Bharraigh a Cheap Breatann aig toiseach na naoidheamh linn deug. Rugadh mise ann an Steòrnabhagh, thogadh mi anns na Hearadh ’s an Uibhist, ’s bha cleamhnas agam a-nis ri Barraigh. Cinneach eadar-ghnè à Innse Gall bho thuath gu deas, ach fhathast mì-chinnteach dè an t-slighe air an robh e siubhal.

O chionn deich bliadhna fichead – saoilidh mi gur e Linn Mhic Crùislig a bh’ ann nuair a bheir mi sùil air ais – bha gnìomhachas niùclasach Chanada air aire an t-saoghail a ghlacadh. Cheannaich Argentina, Romania, Corea a Deas agus Sìna reactaran CANDU, agus thog Canada ionad rannsachaidh ann an Indonesia. Bha sinn a’ còmhradh ri dùthchannan eile mar Mexico agus na Philippines ach cha deach iad air adhart le cumhachd niùclasach. Nuair a bha e air thuar meudachadh chuir dà sgiorradh an gnìomhachas bun-os-cionn: Three Mile Island ann an 1979 agus Chernobyl ann an 1986. Bha m’ obair-sa, a’ cumail fiosrachaidh ri daoine, doirbh gu leòr a cheana ach rinn an dà thubaist sin e mòran na bu dorra. Chùm Chernobyl colbhan is prògraman ri na meadhanan fad bhliadhnaichean. Choisinn cuid dhiubh duaisean fiù ’s nuair a bha iad a’ fiaradh na fìrinn.

Chan eil teagamh nach do chuir Chernobyl eagal air daoine, gu h-àraidh nuair a thòisich na fàidhean-brèige a’ togail tuaileis gu robh an àile agus an àrainneachd air a gànrachadh le rèididheachd chunnartach air feadh na Roinn Eòrpa agus dùthchannan eile fada bho Ukraine. Bha am fòn agamsa cho trang ’s gu saoileadh tu gura mi a dh’adhbhraich


[TD 296]

an tubaist. Bha boireannach à Vancouver fo iomagain mhòr agus bha i sireadh comhairle. Bha i cadal air ‘air-bed’ agus bha i faighneachd am bu chòir dhi an èadhar a leigeil aiste ma bha an àile air a truailleadh cho dona ’s a bha i leughadh anns na pàipearan-naidheachd. Dh’fhaighneachd mi dhi an robh i cadal na h-ònrachd. Nuair a fhreagair i gu robh thuirt mi rithe gu robh i fortanach oir, nam biodh i cadal còmhla ri fear, gum biodh i ann an cunnart cus na bu mhotha na bhiodh i o rèididheachd à Chernobyl. Bha mi smaoineachadh gum biodh i diombach gu robh mi cho mì-mhodhail, ach rinn i lasgan agus thuirt i nach ann tric a bha i faighinn comhairle cho pongail. Chan eil mi cinnteach gun do thuig i gur e an rèididheachd a tha tighinn bho bhodhaig duine a bha mi ciallachadh

Nuair a leugh mi gu robh mo charaid, Dr. John ann an Loch nam Madadh, fo imcheist gu robh caoraich Uibhist ann an cunnart o Chernobyl thuirt mi ris gum b’ aithne dhomh eòlaichean a dhearbhadh dha gu robh iad a’ faighinn barrachd rèididheachd às an fhraoch. Ach cha do ghabh e ri mo thairgse. Bha e air inntinn a dhèanamh suas, mar a tha a’ mhòr-chuid againn nuair a tha sinn a’ dèiligeadh ri cuspair ri nach eil sinn cleachdte ach a tha cur uallaich oirnn. ’S fheàrr leinn ar fiosrachadh a thoirt bho na pàipearan-naidheachd seach bho dhaoine aig a bheil comas air a’ cheist a fhreagairt gun a bhith claonadh na fìrinn. Tha cuid nach bi riaraichte gu bràth mura bi iad a’ cur nan dubhan air na dathan.

’S ann ainneamh a chluinneas tu an fheadhainn a bhios a’ cur às an corp mu chunnart rèididheachd agus sgudal niùclasach a’ toirt iomraidh air an àireamh gun chunntais de euslaintich a chaidh an slànachadh ’s am beatha a leudachadh


[TD 297]

le ìocshlaintean is innleachdan mar technetium-99, iodine-123 agus thallium-201. Cha bhiodh na sochairean leighis sin againn às aonais cumhachd an smùirnein. Cha chreid mi gum bu choir athadh a bhith orm a bhith ’g innse gur e AECL ann an Canada a bha cruthachadh dà thrian de na h-ìocshlaintean niùclasach a bha air an cleachdadh ann an ospadail air feadh an t-saoghail. Tha còrr is 60,000 neach a’ faighinn aire gach latha le na h-ìocshlaintean seo agus còrr is 30,000 air a bheil aillse a’ faighinn furtachd on a’ chungaidh-leighis cobalt-60.

Chan e rèididheachd theth a bha cur uallaich ormsa an Canada ach an aimsir fhuar. Ged nach robh teas an t-samhraidh a’ dèanamh dragh dhomh cha do dh’fhàs mi riamh cleachdte ri fuachd a’ gheamhraidh. Aon fheasgar ’s mi fàgail na h-oifis, anmoch mar a b’ àbhaist, ged a thòisich an t-einnsean air èiginn cha ghluaiseadh an càr. Bha na tàidhrichean air reothadh ris an rathad. Latha fuar eile ann an Saskatoon bha mi ann an tagsaidh on a’ phort-adhair a-steach dhan bhaile nuair a chuala mi guth air an rèidio a’ mìneachadh na sìde ann am briathran nach robh mi air a chluinntinn roimhe. Dh’fhaighneachd mi dhan dràibhear dè bha e ciallachadh. Dh’aithnich mi air a fhreagairt gu robh e smaoineachadh gu robh mi gu tur aineolach. Tha e toirt rabhadh dhut, ars esan, ma bhios tu muigh anns an fhuachd seo son còig mionaidean gu reoth gach leòba craicinn dhut nach eil air a chòmhdach le aodach. Theannaich mi mo chrabhata mu mo pheirceall.

Bha mi oidhche eile ann an càr a bh’ agam air mhàl ann am Manitoba ’s mi air mo shlighe gu oifis a bh’ againn ceud mìle an iar air Winnipeg. Bha i mu dhà fhichead puing fo ìre reothaidh, gun deò gaoithe agus gun sgleò air adhar. Bha an


[TD 298]

rathad cho sleamhainn ris an easgainn agus cha robh carbad eile ri fhaicinn. Bha daoine na bu ghlice na mise air fuireach aig an taigh agus bha mi air mo chlisgeadh gu rachainn dhan dìg. Smaoinich mi air na briathran aig Dòmhnall Ruadh Chorùna ged nach robh mi cho cofhurtail leotha ’s a bha esan:

Ri oidhche reòthta ’s an iarmailt còmhnard,
Gun mheall gun sgleò no gun sgòth gu h-àrd,
Na reultan bòidheach a’ clisgeadh còmhla
’S a’ ghealach ghlòrmhor na còta slàn.

Nuair a thug mi sùil a-mach air an uinneig stad mi an càr air mo shocair. Bha Fir-Chlis a’ dannsa anns an adhar le luaths is lainnir nach fhaca mi riamh roimhe. Bha cuideigin air innse dhomh nach e mhàin gum faiceadh tu na Fir-Chlis ach gun cluinneadh tu iad. Ged a bha an t-eagal orm gu lathainn leis an fhuachd dh’fhosgail mi an uinneag agus chuala mi gaoir mar gum biodh tu a’ fraighigeadh isbeanan ann an geir. Na Fir-Chlis a’ seinn. Bhuail e orm gu bheil caochladh dhòighean aig nàdar air dealan a chruthachadh. ’S bochd nach urrainn dhuinn an cur gu feum.

Cha b’ e fuachd a chuir na mo bhreislich mi ann am Montreal ach fuath, ged nach b’ ann riumsa bhà e. Bha dithis den luchd-obrach agam ann an oifis sa bhaile sin agus bhithinn a’ tadhal orra an dràsta ’s a-rithist son am brosnachadh ’s an cuideachadh. Bha iad le chèile comasach agus dìcheallach. Ach bha fear dhiubh nach robh ro thoilichte agus cha robh mi tuigsinn dè bha cur iomnaidh air. Nuair a thuig, chuir e iongnadh is uabhas orm leiteachas-cinnidh fhaicinn son a’ chiad uair ann an Canada. Bidh na Frangaich a tha ’g


[TD 299]

iarraidh fèin-riaghladh a’ gearain gu bheilear a’ dèanamh tàire is leth-bhreith orrasan ach chan eil iad fhèin foirfe nuair a thig e gu gràin-cinnidh.

Air aon de mo thurais gu Montreal fhuair mi cuireadh tadhal air ceannbhair na h-oifis. Cha robh e ach air an latha bheannachadh dhomh nuair a chuir e ìmpidh orm faighinn cuidhteas fear den dithis a bha ’g obair dhomh, fear cho math ’s a bha anns an sgioba againn gu lèir. Nuair a thuirt mi sin ris a’ bhurraidh seo, ann am Beurla agus ann am Fraingis, dh’aidich e gum faodadh sin a bhith ach gur e Iùdhach a bh’ ann agus gu robh na Frangaich coma dheth. Ged a bha mi tuigsinn gu robh inbhe na b’ àirde aig an duine seo na bh’ agamsa thug mi dhà a theisteanas an clàr an aodainn. An dèidh sin tha mi creidsinn gu robh fuath aige do Ghàidheil bhragail a bharrachd air Iùdhaich, ach cha deach an cuspair ainmeachadh tuilleadh.

Ge brith dè cho beag no cho mòr ’s a tha companaidh gheibh thu measgachadh math is dona, daoine dèanadach agus seotairean, daoine fiùghail agus bachail gun treòir, daoine glice agus feadhainn gun bhuatham, feadhainn a bheir iomairt gu taisealadh agus cuid eile nach cuir crìoch air gnìomh sam bith. Aig amannan gheibh thu ceannbhairean matha a thaghas luchd-obrach aig a bheil tàlantan agus ris an èist iad. Gheibh thu feadhainn eile a chumas an iochdarain fo smachd ’s fo eagal. Agus gheibh thu feadhainn a dh’fhastaidheas agus a dh’àrdaicheas daoine a tha cho beag seadh riutha fhèin. Tha manadsairean eile agus chan eil fa-near dhaibh ach crathadh a thoirt air na buidhnean aca co-dhiù tha feum aca air gus nach eil. Seo am modh-stiùiridh ris an canar “organisational psycopathy” anns a’ chànan choimhich.


[TD 300]

Agus, gu mì-shealbhach, tha e sìor fhàs bitheanta. Tha cus de mhanadsairean an là-an-diugh a’ fastadh luidealaich a nì an toil agus a’ gràineachadh no a’ faighinn cuidhteas an fheadhainn a tha nas comasaiche na iad fhèin.

Ach na daoine as milltiche ann an gnìomhachas sam bith ’s iad an fheadhainn a bhios an corra-mhiar cunbhalach ann an obair chàich agus aig nach eil earbsa ann an duine sam bith ach iad fhèin. Tha mi toilichte nach e an fheallsanachd acasan a lean mi, ged nach robh m’ obair ’s mo stiùireadh gun fhàilligeadh. Rinn mi aon mhearachd dhan do ghabh mi aithreachas agus nach do leig mo cho-obraichean às mo chuimhne. Chuir sinn sanas dha na pàipearan airson sgrìobhaiche agus thug mi agallamh do thè de na boireannaich a sheall ùidh anns an obair. Nuair a ràinig i an oifis agam, ’s i uair a thìde air dheireadh, thuirt i: “Gabh mo leisgeul gu bheil mi fadalach. Bha mi air mo chois fad na h-oidhche le snagan-daraich.” Shaoil mi gu robh seo glè throcaireach, gu h-àraidh nuair a dh’innis i dhomh gur e an cur-seachad a bh’ aice a bhith sàbhaladh eòin is ainmhidhean a chaidh an ciorramachadh. Bha i sgeadaichte ann an aodach dubh mar gum biodh i falbh chun nan òrduighean. Boireannach truasail ciallach, shaoil mi. Thairg mi an obair dhi, ach cha b’ fhada gus an robh e follaiseach gu robh na snagain-daraich ’s na cullaich ’s na mulacha-màgag anns a’ choimhearsnachd na bu chudromaiche dhi na bha sinne agus na bha sinn a’ strì ri choileanadh. Rinn sinn osna le faothachadh nuair a dh’iarr i oirnn an obair a chur far nach deàrrs a’ ghrian. Nuair a sgrìobhas mi nobhail cha chreid mi nach e “Caithris na h-Oidhche le Snagan-daraich” an tiotal a bhios air.

Bha a’ mhòr-chuid den sgioba a bha ’g obair còmhla


[TD 301]

riumsa dealasach agus comasach. Bha e mar dhleastanas oirnn fiosrachadh a chumail ris an luchd-obrach, ri na meadhanan, ri na coimhearsnachdan anns an robh làraich againn, ris an riaghaltas, agus ris an t-sluagh san fharsaingeachd. Bha sinn a’ dèanamh sin tro ionadan fiosrachaidh, leabhraichean, aithisgean, irisean, filmichean agus coinneamhan. Chuir mi eòlas air co-labhairtean mus do dh’fhàs iad fasanta. Bha mi cur seachad tòrr de mo thìde a’ sgrìobhadh òraidean leis am biodh na ceannardan againn a’ sàrachadh an fheadhainn a bhiodh a’ frithealadh nan cruinnichidhean seo. Mar bu trice ’s e saothair gun taing agus gun tlachd a bh’ ann. Bhiodh e na b’ fhasa bhith ’g ionnsachadh cànan do phitheid.

Aig aon àm bha ceannard Albannach againn agus sgrìobh mi òraid dha nach do chòrd ris. Fhuair mi fios gum feumainn a dèanamh às ùr. Bhiodh reothart de gheop-cainnte air an duine seo agus bhiodh an gille-cas-fhliuch a bha freastal air, agus nach robh tuigsinn an dàrna leth de na bha e ’g ràdh, a’ clàradh nan còmhraidhean a bhiodh aca air eagal ’s gu rachadh na h-òrdain air dìochuimhn’ air. Le mì-thapadh chuir e thugamsa an teip air an robh a’ chasaid mun an òraid agam. Nuair a dh’èist mi rithe chuala mi guth ann am Beurla chruaidh Ghlaschu ag ràdh: “Can ris a’ phreig bheag ‘teuchter’ ud Mac a’ Phearsain nach e seo a tha mi ’g iarraidh a ràdh!” Cha do dh’innis e dè bha e ’g iarraidh ach sgrìobh mi an òraid a-rithist. An turas seo bha i ann am briathran sìmplidh le aon lideadh a thuigeadh preig mòr Eireannach à Glaschu. Mura b’ e gu robh mi fada an aghaidh grain-cinnidh ’s dòcha gu robh mi air aoir a dhèanamh mar a rinn an t-Uibhisteach Alasdair Ruchdaidh a dh’ainmich mi na bu tràithe anns an rannghail seo.


[TD 302]

Cha robh an ceannard gun ainm seo cho math ri cuid a bha stiùireadh na companaidh ach bha e na b’ fheàrr na cuid eile. Ged a b’ e meur den riaghaltas a bh’ ann an AECL bha iad, a rèir an lagha, gu ìre mhòr neo-eisimeileach. Nuair a fhuair na Tòraidhean cumhachd anns a’ phàrlamaid dh’fheuch iad ri barrachd smachd fhaighinn air buidhnean mar AECL. Thòisich iad fhèin agus na sìochairean anns an t-seirbheis chatharra a bha dèanamh ùmhlachd dhaibh ag atharrachadh cheannbhairean mar gun atharraicheadh tu badain. Uaireannan son an aon adhbhar: bha cuid dhiubh làn gaorr. Ach cha b’ ann orrasan a bu trice bha iad a’ cuimseachadh ach air daoine eòlach comasach aig an robh obair na bu chudromaiche ri dhèanamh na bhith sàsachadh luchd-poilitigs gun stàth gun sgoinn.

Ged a bha sgrìobhadh òraidean dùbhlanach bha e na bu taitniche na bhith sgrìobhadh nan aithisgean bliadhnail a bha an riaghaltas ag iarraidh. Chan e mhàin gu robh agad ri peant brèagha chur air maide mosgain; bha agad ri cainnt a chleachdadh a chuireadh lainnir air cùisean nach robh idir deàlrach. Mus fhaigheadh tu aonta gu robh na h-urracha mòra riaraichte leis an aithisg, nach togadh i ceist no iomcheist ann an Taigh nan Cumantan, agus nach robh i dol a thoirt leisgeul son buaireadh do nàimhdean an smùirnein, bha barrachd dhaoine ga sgrùdadh le cìr-mhìn fhad ’s a bhathar ga h-ullachadh na bha ga leughadh an dèidh a clò-bhualadh. Bidh mi fhathast a’ dreamadh m’ fhiaclan nuair a smaoinicheas mi air na tha aithisgean bliadhnail a’ cosg ann an saothair agus ann an airgead, agus cho beag ’s a tha iad a’ dearbhadh ’s a’ coileanadh.

Carson a dh’fheumas aithisgean mar seo a bhith gleansach,


[TD 303]

air an spleuchdadh le dealbhan dathte, agus sgrìobhte ann an cainnt fhuadain bhiùrocratach? Feumaidh mi aideachadh gu bheil aon rud mun deidhinn a bheir gàire orm: a bhith leughadh gun deach an aithisg a chlò-bhualadh a’ cleachdadh dhòighean-obrach a tha a’ lùghdachadh na droch bhuaidh a dh’fhaodadh clò-bhualadh an leabhair a thoirt air an àrainneachd. Chan eil iad ag ràdh smid mun an droch bhuaidh a dh’fhaodadh i a thoirt air an leughadair.

Nuair a chì mi aithisgean bliadhnail air an eadar-theangachadh gu Gàidhlig nach leugh agus nach tuig na daoine as fileanta anns a’ chànan chan ann a’ dreamadh m’ fhiaclan a bhios mi ach a’ gearradh seachd leumannan den chuthach. Na mo bheachd-sa ’s e bhith ’g eadar-theangachadh smodail gu tuilleadh sgudail rud nach dèan feum do chànan sam bith. Ma nì e dad idir ’s e cron. Nam biodh a’ chosgais air a cleachdadh son leabhraichean feumail Gàidhlig a sgrìobhadh agus fhoillseachadh dhèanadh e ciall agus bheireadh e piseach na b’ fheàrr air cor na cànain.

Mar as àbhaist, tha Gàidhlig ga mo chur air fiaradh on a’ chuspair air an robh mi beachdachadh. Mus caill mi mo mhisneachd agus an tèid mi iomrall air mo shlighe ’s fheàrr dhomh tilleadh bho smalan air ais gu smùirnean agus gu siubhal.

Mar nach robh mo dhìol agam ri dhèanamh chaidh seirbheisean margaidheachd a chur an urra rium agus thòisich mi a’ tadhal air na dùthchannan anns an robh sinn a’ togail ghoireasan niùclasach no an dòchas feadhainn a thogail. Mus rachamaid air turas gu dùthaich eile bha sinn a’ faighinn comhairle o Oifis nan Dùthchannan Cèin air dè bu chòir agus nach bu chòir dhuinn a dhèanamh no ràdh no ghealltainn. ’S e


[TD 304]

na rudan a bha toirmisgte as fheàrr air a bheil cuimhn’ agam: gun a bhith cnamhach guma-cagnaidh; gun a bhith pasgadh do làmhan no gan cur na do phòcaid; gun do spliadhan a chur air an àirneis; do bhrògan a thoirt dhiot mus rachadh tu a-steach do thaigh; gun bonnan nam bròg a nochdadh ri daoine; gun chasad no sreathart a dhèanamh nuair a bhiodh tu còmhradh ri cuideigin; seasamh pìos air falbh on a neach ris an robh thu còmhradh; gun a chiad ainm a ghabhail air duine gus am fàsadh tu eòlach air; agus gun fàilte chur air boireannach le pòig gus an tairgseadh ise pòg dhutsa an toiseach. Feumaidh mi aideachadh nach do thachair sin tric.

Cha do bhris mi gin de na h-àithnean sin ach rinn mi aimlisg cus na bu mhiosa. Aon oidhche ann an seòmar aoigheachd an ambasaid Chanada ann a Vienna bha bean an tosgaire a’ sealltainn dhuinn am brat-ùrlair brèagha geal a bha iad air a chur air an làr an t-seachdain sin fhèin. Ach cha robh e geal fada. Thachair gu robh fear de na seirbhisich a’ dol timcheall le treidhe làn le glainneachan de fhìon dearg. Cha tug mise ’n aire dha agus thurchair gun do thog mi mo làmh nuair a bha e dol seachad orm. Bhuail i san treidhe agus thuit na glainneachan nan splaid air a’ bhràt ùr. Cha robh e geal tuilleadh. Bha e dearg agus bha mo ghruaidhean-sa na bu deirge. Bha mi air mo mhaslachadh agus a’ smaoineachadh gum bithinn air mo thoirmeasg às a h-uile dùthaich le riaghaltas Chanada, eadhon ged nach robh a leithid de rud ann aig an àm sin ri “no-fly list”.

Gu h-annasach agus gu fortanach cha b’ e sin a thachair. Goirid an dèidh tubaist nan glainneachan bha coinneamh mhòr gu bhith ann an Vienna aig Buidheann Eadar-nàiseanta Cumhachd an Smùirnein, an IAEA. Cuspair na coinneimh:


[TD 305]

tubaist na bu mhiosa na dòrtadh fìon – Chernobyl. Bha an fheadhainn a bha thall ’s a chunnaic a’ tighinn a dh’innse dhan t-saoghal mhòr mun an sgiorradh a bu mhiosa thachair riamh aig stèisean niùclasach. Chaidh iarraidh air riaghaltas gach dùthaich a bha na ball den IAEA riochdairean a chur chun na coinneimh. Nuair a chaidh mise a thaghadh mar aon de sgioba Chanada ghabh mi iongnadh, oir ’s e feadhainn aig àrd-ìre ann an innleadaireachd is saidheans a bha anns a’ mhòr-chuid de na riochdairean. ’S mise an aon riochdaire às na dùthchannan gu lèir a bha dèiligeadh ri fiosrachadh poblach. Agus on a bha e doirbh do luchd-obrach an IAEA fiosrachadh a chumail ri na ceudan luchd-naidheachd a bha ’n làthair, dh’fhaighneachd iad an toirinn cuideachadh dhaibh. Goirid an dèidh sin, mar thoradh agus mar thaing, thug an IAEA cuireadh dhomh a dhol nam chathraiche air comataidh eadar-nàiseanta a bha beachdachadh air fiosrachadh poblach mu chumhachd niùclasach. Bha ochd duine deug anns a’ chòmhlan agus cha robh cion bheachdan orra. Cha robh e mar iongnadh gu robh tiotal an leabhair fada agus mòrchuiseach: <eng>Nuclear Communications – A Handbook for Guiding Good Communications Practices at Nuclear Fuel Cycle Facilities.<gai> An t-ainm gun an tairbhe. Bha Gog Mòr is Ugh Beag air a bhith na bu fhreagarraiche.

Mar bhuil air an leabhar fhuair mi cothrom an IAEA a riochdachadh aig co-labhairtean anns an Roinn-Eòrpa, Sìna, Iapan, Chile, Cuba agus na Philippines. Bha sin a bharrachd air na dùthchannan anns an robh mi ’g obair às leth AECL: Argentina, Romania, Corea, Indonesia agus Mexico. Thug an IAEA agallamh dhomh cuideachd son obair mar Prìomh Mhanadsair Fiosrachaidh ach cha do shoirbhich leam.


[TD 306]

’S e Albannach eile, Daibhidh Kyd, a fhuair agus a thoill an dreuchd. Bha e air a bhith ’g obair aig na Rìoghachdan Aonaichte agus bha e fileanta ann an grunn chànain Eòrpach agus cànan na Ruis. Nuair a chuir sinn eòlas air a chèile bha sinn nar dlùth charaidean.

B’ e sochair dha-rìribh a bh’ ann eòlas a chur air ceannard an IAEA, Hans Blix. Seo an duine còir comasach a choitich Bush agus Blair gun a dhol a chogadh ri Iraq a chionn ’s nach robh dearbhadh sam bith ann gu robh armachd lèirsgrios aig Saddam Hussein. Ach cha do dh’èist iad ris. Bha iad fhèin agus na slìomairean grèise a bha cur an taice riutha a’ mealladh dhaoine le tuaileas nach robh fìor. Ged a sgrìobhadh iad ceud leabhar a’ dìon a’ chogaidh agus ag àicheadh an cionta, cha ghlan briathran am beòil an cogais no an fhuil a tha air an làmhan an dèidh cogadh mì-laghail agus mì-mhoralta adhbhrachadh.

Air mo shlighe dhachaigh an dèidh coinneamh Chernobyl thachair rud a dhaighnich dhomh gu robh mi dha-rìribh air an fhalbhan. Bha latha eireachdail ann gun sgòth air adhar. Ged a bha am plèana fada os cionn cuan is talamh chitheadh tu muir is tìr bho dh’fhàg sinn Amsterdam gus an do ràinig sinn Toronto. Thug slighe na plèana sinn os cionn Uibhist agus, nuair a choimhead mi sìos, chunnaic mi Gollair agus an taigh anns an do chuir mi seachad làithean m’ òige. Ach chan fhòghnadh sin. Air taobh eile a’ Chuain Shiar bha Ceap Breatann shìos fodhainn agus ghlac mi plathadh den t-sràid air an robh sinn a’ fuireach nuair a thàinig sinn a Chanada an toiseach. Cha robh an saoghal cho mòr ’s a bha mi an dùil. Bha Caolas na Hearadh air a bhith na b’ fhaide dhomh ann an 1943 na bha an Cuan Siar ann an 1986.


[TD 307]

De na dùthchannan air an do thadhail mi ’s i Corea a Deas a b’ fheàrr a chòrd rium agus Romania a bu lugha a thàinig ri mo chàil. Bha Romania ann an droch staing aig an àm. Bha i fo smachd an deachdaire oillteil Nicolae Ceausescu. Cha robh mòran dheur a’ sileadh nuair a chaidh e fhèin ’s a bhean Elena a spadadh le fras pheilearan ann an 1989. Thachair mi riutha le chèile ann am Bucharest agus ann an Canada, far an do thadhail iad air oifisean AECL. Bha e na chleachdadh againn a bhith toirt tiodhlac Canèidianach do luchd-tadhail à dùthchannan cèin agus chaidh aontachadh gun toireamaid ad air a dèanamh à bian bìbheir do Ceausescu. Airson adhbhar air nach eil cuimhn’ agam cha d’ fhuair e an ad. Ghlèidh sinn ann am preasa i agus nuair a dh’fhàg mise AECL thug an luchd-obrach anns an oifis dhomh i mar thiodhlac dealachaidh. Freagraidh i air deachdaire na h-oifis againn, thuirt iad, eadar fhìrinn is bheadradh. Tha i agam fhathast ach tha mi gealtach mu cur orm air eagal ’s gun cuir cuideigin an gunna rium.

Bha caochladh adhbhair gun do chòrd Corea rium. Bha na daoine modhail, coibhneil agus adhartach. Bha am biadh math agus na nigheanan a bha ga riarachadh tlachdmhor. Canar ‘gisaeng’ riutha ann an Corea agus ‘geisha’ ann an Iapan. Gheibheadh tu barrachd air biadh bhuapa ma bha thu ga iarraidh. Creid mi, cha do ghabh mi ris an tairgse. Ach ghabh mi ri tairgse nan tàillearan bhon ceannaichinn deise air leth na prìse a phaighinn aig an taigh. A h-uile turas a bha mi ann bha mi tilleadh dhachaigh le culaidh ùr. Agus fhuair mi tiodhlac eile nach teid às mo chuimhne. Thachair seo aig taisbeanadh gnìomhachais ann an Seoul. Bha seòmar beag ri taobh an taisbeanaidh againne far am biomaid a’ dol a leigeil


[TD 308]

ar n-anail no a dh’òl cupa cofaidh. Thàinig boireannach, le pàiste beag na h-uchd, a-nall far an robh sinn ach cha do thuig mise dè thuirt i ris an fhear a bha ga mo chuideachadh ’s ag eadar-theangachadh dhomh.

Dh’fhaighneachd esan dhomh an toirinn cead dhi a dhol a-steach dhan rùm agus rinn mi sin. Thuig mi gu robh an leanabh air a’ chìch agus gu robh i son bainne thoirt dhi ann an uaigneas. Nuair a thàinig iad a-mach às an t-seòmar thug i taing dhomh leis an aon fhacal de chànan Chorea a thuiginn, kamsahamnida; tapadh leat. Dh’fhalbh i fhèin ’s an leanabh ach an ceann beagan mhionaidean thill iad agus shìn an nighean bheag dhomh rud cho luachmhor ’s a fhuair mi riamh. Dè bh’ ann? Bhà cnò bheag ruadh den dearbh sheòrsa bhiomaid a’ faighinn air an tràigh shìos fon taigh ann an Uibhist, a’ chnò ris an canamaid Àirne Moire. A rèir beul-aithris bha i coisrigte. Feumaidh gu robh iad a’ cur an aon luach oirre ann an Corea. Tha i agam fhathast agus bidh deòir na taingealachd agus na bàidhealachd a’ tighinn na mo shùilean a h-uile turas a choimheadas mi oirre.

Nuair a bha mi òg bhithinn tric a’ cluinntinn an fhacail “theab” mar athan. Chaidh theab ri creig ’s theabadh a bhàthadh. Cha do rinn theab cron riamh. Thàinig na briathran sin a-steach orm gu làidir air a’ chiad latha den t-Sultain 1983. Sin an latha chaidh itealan Boeing 747 le Companaidh Phlèanaichean Chorea a dhìth ann an Cuan Iapan an iar air Eilean Sakhalin. Bha i air a slighe o New York tro Anchorage, Alaska, gu Seoul nuair a chaidh i air seachran bho a cùrsa tro mhearachd stiùiridh. Bha i ann am fànas Ruiseanach a bha toirmisgte do phlèanaichean à dùthchannan eile. Loisg itealan cogaidh Ruiseanach oirre agus thuit i dhan a’ chuan.


[TD 309]

Chaidh a h-uile neach den 269 a bha air bòrd às an rathad. Bha ochdnar dhiubh à Canada.

Ach dè an gnothach a tha aig an tubaist uabhasach sin ri theab? Thà gun do theab naoinear à Canada a bhith air bòrd. Theab mise bhith am measg na chaill am beatha. Bha mi air suidheachan a thasgadh air turas na dunaidh. Ach trì latha roimhe sin fhuair mi fios gu robh dàil air na coinneamhan chun an robh mi dol chun na h-ath sheachdain. B’ fheudar dhomh mo phlanaichean siubhail atharrachadh. Bha mo shuidheachan air tè den fheadhainn a bha falamh anns an itealan. Ach bha m’ ainm fhathast air liosta an luchd-siubhail agus thòisich luchd-naidheachd a’ fònadh a dh’fhaighneachd an robh mi air chall. Bha mi toilichte innse dhaibh gu robh mi fhathast ann an tìr nam beò ach thug e orm a bhith meòrachadh an dà-rìribh air nach eil a-màireach air a ghealltainn. Agus bha mi toilichte gu robh mi dol a dh’fhaighinn cothrom tilleadh a-rithist a Chorea. Cha robh e ’n dàn gum bithinn air a’ phlèan ud. ’S math nach robh.

Chan ann leis an aon tlachd a bh’ agam do Chorea a chuimhnicheas mi air Mexico. A’ chiad turas a bha mi ann cha leigeadh an luchd-cusbainn seachad mi agus cha toireadh iad dhomh mo chead-siubhail air ais. Thug e greis mus do chuimhnich mi a bhith leughadh mu “la mordido”, an seann chleachdadh anns an dùthaich gu feum thu duine phàigheadh le brìb mus fhaigh thu an rud a tha thu ’g iarraidh. Nuair a thug mi dhaibh deich dolair bha iad cho càirdeil ’s a dh’iarradh tu. Thug iad taing agus mo chead-siubhail dhomh agus dh’fhàg iad slàn agam. Cha robh fear eile bha anns an sgioba cho fortanach. Bha e air càr fhastadh agus nuair a ràinig e an taigh-òsta anmoch air an oidhche bha dà thrustar


[TD 310]

ga fheitheamh le dagaichean. Ghoid iad an leabhar-pòcaid aige agus thilg iad air falbh iuchraichean a’ chàir. Nuair a chaidh e steach dhan taigh-òsta dh’fhaighneachd e an cuireadh iad fios chun na poilis. Thuirt iad ris gur beag feum a dhèanadh sin, oir bha na poilis a cheart cho coirbte ri na gadaichean.

Tha fios aig a h-uile duine tha eòlach orm gu bheil mi math air mo bhiadh. Cha b’ ann le bhith na mo mhiarraide agus air bheagan annlain a chuir mi orm a’ challainn a tha mi nis a’ feuchainn ri chall. Ach turas no dhà chaidh biadh a chur air mo bhialaibh nach deargainn a bhlasad.

B’ ann an Indonesia a ghabh mi am biadh a b’ annasaiche a dh’ith mi riamh. Tha mo chaolain a’ tionndadh fhathast nuair a chuimhnicheas mi air. Tha còrr is seachd ceud cànan ann an Indonesia ach ’s e Bahasa a’ chànan oifigeil a thathar a’ cleachdadh ann an rianachd, na meadhanan agus foghlam. ’S ann am Bahasa a bha a’ chairt-bìdh anns an àite far an deach mi còmhla ris an fhear aig an robh mi air aoigheachd a ghabhail diathaid. O nach robh mi a’ tuigsinn facal a bh’ air a’ chlàr dh’fhaighneachd mi dha mo charaid dè am biadh a mholadh e, agus thuirt mi gur e biadh dùthchasail a b’ fheàrr a chòrdadh rium. “Feuch am fear ud”, thuirt e. “Buinidh e dhan àite agus tha e math agus math dhut.” Gun fhaighneachd dha dè bh’ ann dh’òrdanaich mi e agus, on a bha mi ga mo tholladh leis an acras, dh’ith mi e le sùrd. Bha mi smaoineachadh gur e àirnean a bh’ ann agus gur e an sabhs a bha gam fàgail caran bàn.

Nuair a dh’fhaighneachd mi dha mo charaid dè bha mi air ithe thàinig plìneas air ’s thuirt e gur e magarlain tairbh a bh’ ann, agus nach e mhàin gu robh iad blasta ach gur e “aphrodisiac” a bh’ annta. Fhad ’s a bha mi meòrachadh


[TD 311]

am bu chòir dhomh a dhol dhan taigh-bheag ’s an sgeith smaoinich mi air Òran na Corra-ghrithich a bha mi air a chlàradh o Thormod Ruadh MacMhaoilein agus gur e “an rud a b’ fhaide shìos dhi a b’ fhiadhaiche bhà.” Agus air an t-seann phort “Dòmhnall Beasa lachdann ciar, cha robh ciall sgur aige, dheocadh e a chòig miar, is siabanan an rùda.”

Thug mi taing dhan an fhear a mhol am biadh seo dhomh leis an dà fhacal Bahasa a b’ aithne dhomh: terima kasih. Agus dh’ionnsaich mi dha ciamar a chanadh e tapadh leat ann an Gàidhlig. Ach cha robh mi cinnteach an robh mi ga chiallachadh.

Le turchartas annasach, nuair a bha mi sgrìobhadh seo leig mi m’ anail son cothrom a thoirt dhomh beachdachadh air ciamar a dh’innsinn an sgeulachd gun oilbheum a thoirt do dhuine. Thug mi thugam pàipear-naidheachd an latha agus chunnaic mi ann gu bheil farpais mhòr chòcaireachd ann an Serbia a h-uile bliadhna feuch cò as fheàrr a dheasaicheas agus cò as motha a dh’itheas de mhagarlain tairbh, eich, càmhail, tuirc agus fiù ’s cangarù. Tha e coltach gu bheil iad uile loma-làn “testosterone”. Rannsaich mi Dwelly agus Stòr-dàta son Gàidhlig fhaighinn air “testosterone” agus “aphrodisiac” ach cha d’ fhuair. ’S fheudar nach robh feum aig na Gàidheil air stuth beothachaidh den t-seòrsa. Chuala mi gu bheil an aon bhuaidh aig guga, ged a tha am blas eadar-dhealaichte. An dèidh biadh Indonesia cha robh athadh orm nach tigeadh an guga ri mo chàil a’ chiad turas, agus an aon turas, a dh’ith mi e. Ach cha chreid mi gur e an sitheann aige a thug a’ bhuaidh a thathar a’ cur às a leth air na fairichidhean agamsa ach am boireannach riochdail a thug dhomh e.

Chan aithne dhomh cò ris a tha uighean a’ ghuga coltach


[TD 312]

ach anns na Philippines chunna mi uighean air a bheil fèill mhòr a chionn ’s gu bheil ainm aca mar “aphrodisiac”. Canaidh iad balut ri na h-uighean thunnag seo agus, an dèidh an ithe, bidh daoine a’ sgoladh am beòil le stèibheirean leanna. Theab mi fear a cheannach ach nuair a chunnaic mi duine aig an ath bhòrd a’ bristeadh na slige thug e orrais orm. Cha mhòr nach eil mi gòmadaich a’ cuimhneachadh air. A’ chiad rud a nochd ’s e gob an isein. Tha na h-uighean balut air an cumail ann an àite blàth son cola-deug gus a bheil an toircheas air abachadh. Chunna mi uighean mar seo gan ithe ann an Sìna cuideachd. ’S e maodan a chanas na Sìnich riutha. Cha b’ urrainn dhomh gun a bhith smaoineachadh gu bheil ceangal aig an fhacal ri maothag, mar a chanamaide ri ugh anabaich le slige bhog. Ach fàgaidh mi sin aig sgoilearan nan cànan ri rannsachadh.

An Corea dhiùlt mi kimchi a’ chiad uair a chaidh a thairgsinn dhomh ach aon uair ’s gun do bhlais mi air dh’fhàs mi dèidheil air. Seo biadh nàiseanta Chorea agus tha iad a’ dol gu saothair mhòr ga ullachadh. Tha e air a dhèanamh le glasraich mar càl is uinneanan is meacain-ruadha. Thathar gam brachadh ann am praisean mòra gus am bi iad a’ gaoirich le beirm. Aig amannan den bhliadhna, a rèir na h-aimsir, chì thu na praisean air mullach nan taighean.

Bhiodh muinntir Chorea cuideachd ag ithe feòil nach biodh iad a’ tathann do choigrich. Bha aon fhear-naidheachd air an do chuir mi eòlas a thug cuireadh dhomh dhan an taigh aige, rud nach tachradh tric anns an dùthaich sin. Bha e ’g innse gun do ghabh e droch thinneas nuair a bha e òg. Bha e ri uchd bàis agus thug a phàrantan feòil chon dha ri ithe. Chaidh e am feabhas agus bha e mionnaichte gur e am biadh


[TD 313]

seo a shlànaich e. Co-dhiù bha sin fìor no nach robh bha mise taingeil gu robh e air a shlàinte fhaighinn air ais, oir bha e cho laghach ri duine thachair rium riamh. Thàinig e air chuairt a Chanada agus thug mi fhèin ’s Eilidh a Cheap Breatann e. Tharraing i an dealbh againn ri taobh na h-ìomhaigh aig an fhuamhaire Aonghas MacAsgail, Gille Mòr Bheàrnaraigh. Cha robh mi fhèin ’s fear Chorea na b’ àirde na ’n imleag aige.

Bha mi eòlach air biadh Sìneach on a bha mi ’s an oilthigh. Ach bha e meata taca ris a’ bhiadh a gheibheadh tu ann ann an Sìna. Ann an Shanghai bha spuirean circe air an truinnsear agam. Rinn mi leisgeul nach b’ urrainn dhomh an togail le na biorain-ithe ach cha robh an Sìneach a bha rim thaobh fada a’ cur ceal orra. Bha e ’g imlich a chorragan nuair a bha e deiseil.

Ann an Tokyo ’s e iasg a thug dùbhlan dhomh. Nuair a thug an t-searbhanta chun a’ bhùird e agus a thog i mullach a’ phana bha dà shùil mhòr an èisg a’ coimhead orm. Thuirt fear de na h-aoighean gur e seo an t-iasg leis am biodh iad a’ cur urram air neach-tadhail. Dè an rud a b’ fhearr dheth? An turas seo chan e an rud a b’ fhaide shìos, cleas na corra-ghrithich, ach an rud a b’ fhaide shuas: na sùilean mòra bha ga mo dhùr-choimhead. Nuair a dh’aithnich e nach robh mi dol gam blasad dh’ith e fhèin iad. Ghabh mise mo leisgeul son a bhith cho mì-thaingeil. Agus dh’innis mi breug. Thuirt mi riutha gu robh e mar chleachdadh againn an Alba uisge-beatha òl an dèidh iasg ithe. Cheannaich mi botal Suntory agus thuirt mi gu robh e na b’ fheàrr na uisge-beatha sam bith a bhathar a’ dèanamh an Alba. Breug eile. Ach chòrd an oidhche riuthasan agus riumsa. Dh’ionnsaich mi dhaibh ciamar a chanadh iad “Slàinte Mhòr” agus dh’ionnsaich mi


[TD 314]

bhuapasan am facal Kampai. Dh’fhàs mi fileanta anns na faclan airson Slàinte: Sanatate ann an Romania, Pro ann an Indonesia, Chukbae ann an Corea, Mabuhay anns na Philippines. Ach ’s e Gan Bei, am fear Sìneach, a b’ fheàrr leam. Tha e ciallachadh Tiormaich do Ghlainne!

’S e Salud a chanadh iad ann an Argentina. Ach cha b’ e sin an fhàilte fhuair mise ann am Buenos Aires ann an 1982. Aig a’ phort-adhair thug oifigich a’ chusbainn a-steach do rùm mi agus cheasnaich iad mi gu cruaidh mu fàth mo thurais agus cò air an robh mi eòlach anns an dùthaich. Cha tug e fada dhomh a thuigsinn carson a bha iad cho farraideach. Ged a bha cead-siubhail Canèidianach agam bha i sealltainn gun do rugadh mi ann an Steòrnabhagh. Bha cogadh nam Falklands air a bhith ann goirid roimhe seo agus ma bha ceangal agad ri Breatann cha robh furan a’ feitheamh ort ann an Argentina. Tuigidh mi carson: cogadh eile nach leigeadh a leas a bhith air tachairt. Bha Mairead Thatcher, cleas Tony Blair, a’ gabhail a leisgeul fhèin son daoine chur gu bàs ach cha robh aithreachas oirre. Bha burraidhean eile ga dìon-se cuideachd. Ach cha robh a h-uile duine a’ taobhadh rithe. An dèidh agallamh ris a’ BhBC, anns an deach ceistean doirbh a chur oirre, thug Denis an duine aice spochadh gu riochdaire a’ phrògraim leis a’ chasaid gu robh a bhean air a bhith <eng>“stitched up by bloody BBC poofs and Trots”.<gai> Cò smaoinicheadh gum biodh an leithid anns a’ Bh.B.C?

Bha adhbhar pearsanta agamsa a bhith diombach mu chogadh nam Malvinas. Bha mi air eòlas a chur air Castro Madero a bha na cheannard air Coimisean Atomach Argentina agus roimhe sin aig àrd-ìre ann an cabhlach na dùthcha. Bha mac dha air an t-soitheach General Belgrano a chaidh


[TD 315]

a cur fodha le bàta-aigeil Breatannach. Bha e am measg an fheadhainn a shàbhail. Cha robh an còrr is trì cheud seòladair a chaill am beatha cho fortanach.

Tha a smùdan fhèin an ceann gach fòid. Cha robh Argentina gun lochd. Dh’fhuiling an sluagh ana-ceartas agus droch dhìol anns na seachdadan den linn a dh’fhalbh nuair a bha an dùthaich fo smachd “junta” armailteach air an robh iomadh gaoid.

A’ chiad turas a bha mi ann am Buenos Aires sheall fear dhomh togalach mòr a bha mu choinneamh na h-oifis aige. “Cùm cuimhne air an aitreabh ud,” thuirt e. “’S iongantach mura cluinn thu iomradh oirre anns an àm ri teachd.” Chan innseadh e dhomh aig an àm dè bha e ciallachadh ach nuair a chuir sinn eòlas na b’ fheàrr air a chèile thuirt e gur e seo an t-àite dìomhair far an robh an t-arm agus am poileas air a bhith toirt nan “desparecidos” a bha fo amharas aca. Cha robh iad gan cumail fada anns an togalach. An dèidh an dochann bha iad gan toirt suas ann am plèanaichean agus gan tilgeil dhan a’ chuan far nach faighte lorg orra no dearbhadh air dè dh’èirich dhaibh. Bha e dòrainneach a bhith faicinn nam màthraichean ’s na seanmhairean a chaill 30,000 mac is companach is ogha a’ coiseachd gu sàmhach stòlta suas is sìos Plaza de Mayo a’ caoidh agus a’ togail fianais an aghaidh nan slaoightearean a rinn an euchd sgreataidh seo.

An dèidh cogadh nam Falklands bha coigrich fo amharas ann an Argentina, gu h-àraidh ma bha thu à dùthaich aig an robh dàimh ri Breatann. Aon oidhche thachair rud a thug orm smaoineachadh air na “desparecidos” thruagha. Bha mi fhèin ’s co-obraiche à Canada a’ coiseachd chun an taigh-òsta anns an robh sinn a’ fuireach nuair a stad dà oifigear poilis sinn.


[TD 316]

Dh’fhaighneachd iad cò às a bha sinn. Fhreagair sinn gu robh sinn à Canada ach cha b’ urrainn dhuinn sin a dhearbhadh oir bha sinn air na ceadan-siubhail againn fhàgail fo ghlais anns an taigh-òsta. Cha robh dol-às againn ach a dhol còmhla riutha gu stèisean nam poileas far an do chùm iad sinn son dà uair a thìde. Air an rathad a-steach dhan an stèisean chunna mi trannsa fhada le solais mhùgach agus chuimhnich mi air an tranns anns am biodh na truaghain a’ coiseachd air an rathad chun nam plèanaichean agus dhan t-sìorraidheachd. Gu fortanach cha robh sin an dàn dhuinne. Leig na h-oifigearan mu sgaoil sinn le rabhadh gum bu chòir dhuinn a bhith cinnteach gu robh ar cead-siubhail nar pòcaid fad na h-ùine. “Muchas gracias”, thuirt sinn, le breug is brosgal seach le dùrachd.

Bha cuid de na tursan do dhùthchannan cèin na bu taitniche a chionn gu robh Eilidh na mo chois. Ann an Argentina thug caraid – am fear a dh’innis dhomh mu thogalach nan daoine bha dol air chall – sinn gu taigh-seinnse far am biodh iad a’ dannsa Tango agus dh’innis e eachdraidh an dannsa dhuinn. ’S ann an taighean-shiùrsach ann an cùiltean suarach de na bailtean mòra a thòisich e, ach cha do dh’fhàs na h-uaislean measail air gus an do ràinig e Paris mu thimcheall 1920. Tha atharrachadh air tighinn air thar nam bliadhnaichean. An toiseach, mar a shùilicheadh tu o na taighean far an robhar ga dhèanamh, bhiodh na càraidean a’ dannsa uchd ri uchd agus brù ri brù. Ach nuair a dh’fhàs e fasanta cha robh iad cho dlùth air a chèile agus cha robh fanear dhaibh ach ceumannan sùbailte a dhèanamh ri ceòl binn agus aighearach. Ann an Argentina bhiodh sagairt a’ tathaich nan taighean dannsa son a dhèanamh cinnteach gum faiceadh


[TD 317]

tu solas an latha eadar na càraidean a bh’ air an ùrlar. Mas breug bhuam e ’s breug thugam e. Nuair a dhanns mi fhèin ’s Eilidh an tango thuirt ar caraid gum faodamaid a bhith glè shaorsainneil, nach robh sagart faisg a’ mhìle oirnn. Bha e cho math, no bha e air aithneachadh gu robh an dannsa bha sinn a’ dèanamh na bu choltaiche ri Danns’ an t-Sabhail na ri Tango. Bha sinn a’ sàbhaladh an Tango gus an dèanamaid am fear mu dheireadh anns na Hearadh.

Bha mi dèanamh na h-uiread de dh’itealaich ’s gu robh de phuingean siubhail agam na thug mi fhèin ’s Eilidh air làithean-saora gu ruige Astràilia agus Sealan Nuadh, far an do thadhail sinn air Waipu, aig a bheil ceangal ri Alba agus Ceap Breatann. Seo far an tug fear eile bha air an fhalbhan, an searmonaiche connspaideach Tormod MacLeòid, faisg air mìle neach air imrich à Ceap Breatann ann an sia bàtaichean eadar 1851 agus 1858. Chaidh ceithir de na bàtaichean a thogail an Ceap Breatann, far a bheil seo sgrìobhte air a’ charragh-cuimhne aig MacLeòid: “Threòraich e a shluagh ’s an àite so ’n a linn fhèin mar mhinistear, maighistir-sgoile agus fear-lagha. Rugadh e an Rubha Storr an Asaint an Albainn. Thàinig e gu Pictou ’s a’ bhliadhna 1817 is sheòl e le a chuideachd gu St. Ann an 1820, far an do dh’fhuirich iad gu 1851, ’n uair a dh’fhalbh iad an toiseach gu Australia, is mu dheireadh gu New Zealand.”

Ged nach d’ fhuair MacLeòid riamh dreuchd oifigeil mar mhinistear agus ged nach robh ceangal aige ri eaglais sam bith cha do chuir sin tilleadh ann no tost air a bheul. Bhiodh cop ma bhus a’ cur sìos air eaglaisean ’s air searmonaichean. Bha e coimhead air fhèin aig ìre na b’ àirde na iadsan. Aon latha bha e ga chinnichdeadh fhèin anns a’ cubaid agus anns an


[TD 318]

t-searmon thuirt e gu robh e cho làn den Spiorad Naomh ’s nach b’ urrainn dha putain a’ chòta a dhùnadh. Bhaganaich e e fhèin agus chùm e air a’ ciasail ’s a’ màbadh a naimhdean.

Air an rathad gu Sealan Nuadh stad mi fhèin ’s Eilidh ann am Fiji. Bha bruthainn ann a bha marbhteach agus cha robh dòigh air cumail fionnar ach snàmh no grunnachadh air an tràigh ri taobh an àite san robh sinn a’ fuireach. Bha Eilidh math air snàmh ach cha dèanainn-sa buille. Thòisich mi plubraich anns an tanalaich ach fhuair mi de mhisneachd no raspars na thug orm grunnachadh gus an robh a’ mhuir suas gu m’ achlaisean. Bha dithis nigheanan òga faisg orm agus thòisich iad a’ sgiamhail. Cha mhise chuir an t-eagal orra ach rud a chunnaic iad anns an uisge. Nuair a choimhead mi sìos chunna mi nathair nimheil ag èaladh aig mo chasan. Cha robh roghainn agam ach oidhirp a dhèanamh air snàmh gu tèarainnteachd. Bha mi taingeil nuair a fhuair mi gu tìr. Tha e annasach an rud a nì thu ma tha thu ann an cunnart. Cha do rinn mise buille snàmh on latha sin agus ged a chuir corra dhuine puinnseanta geilt orm cha do thachair nathair nimheil rium tuilleadh.

Ach chaidh mo phuinnseanachadh turas no dhà le biadh nach tàinig ri mo chàil. Cha do rinn acfhainn dhìomhair an tairbh cron orm ann an Indonesia, ach cha b’ e sin don ghlasraich a dh’ith mi air a’ phlèan eadar Jakarta agus Bali.

Bha sinn a’ fosgladh na h-ionaid-rannsachaidh a bha sinn air a thogail ann an Serpong an Indonesia agus bha mise air seachdain thrang a chur seachad ag ullachadh prògram son telebhisean agus a’ sgrìobhadh òraidean son an fhosglaidh, tè dhiubh son Suharto, Ceann-suidhe na dùthcha, agus tè son Habibie, Ministear na Stàite son Rannsachadh is Teicneòlas.


[TD 319]

Goirid an dèidh sin, agus tha mi ’n dòchas nach b’ e na h-òraidean agamsa a bu choireach, b’ fheudar do Suharto a dhreuchd fhàgail agus ghabh Habibie àite mar Cheann-suidhe.

Bha ceathrar againn à Canada gu bhith aig an fhosgladh agus chuir ar caraidean an Indonesia air dòigh gun cuireamaid seachad dà latha ann am Bali, a tha ainmeil airson turasachd, mus tachradh am fosgladh oifigeil. Bha mise air mo chois fad na h-oidhche mus deach sinn ann, a’ strì ri crìoch a chur air an obair a bh’ agam ri dhèanamh. Nuair a chaidh sinn air bòrd a’ phlèan gu Bali bha an t-acras ga mo tholladh agus dh’ith mi a h-uile caiteag den a’ bhiadh a chaidh a thairgse dhuinn. Ma dh’ith bha daor an ceannach agam air. Chaidh mo chaolain nam boil. Dh’fhàs mi tinn air feadh na h-oidhche agus cha do chuidich e nuair a chuir mi air an solas ’s a chunna mi scorpion a’ snàgail air a’ bhalla os cionn na leapa agam. Nuair a thàinig a’ mhadainn dh’fhalbh mo charaidean air chuairt a dh’fhaicinn seallaidhean an eilein ach cha b’ urrainn dhòmhsa a dhol còmhla riutha.

Nuair a thòisich mi dol am feabhas chaidh mi mach agus shuidh mi air seòrsa de langasaid ri taobh amar-snàimh. An dèidh a bhith na mo dhùisg fad na h-oidhche rinn mi norrag. Nuair a dh’fhosgail mi mo shùilean chunna mi fear a’ sràideireachd le troilidh làn bhotail. Fann ’s gu robh mi rinn mi toileachadh ris. Thàinig e nall ’s dh’fhaighneachd e an robh mi ’g iarraidh deoch. Mus do fhreagair mi e thug e sùil orm agus thuirt e gu robh fios aige dè dhèanadh feum dhomh. Shreap e suas craobh le lann coltach ri corran na làimh agus thill e nuas le cnò-còco a bha uiread ri stocan càil. Sgud e mullach na cnò dhith leis an lann agus lìon e i le ruma. Nuair a chuir e sugh na cnò agus an ruma mun cuairt le spàin chuir e sràbh dhan a’ chnò ’s thuirt e: “Feuch siud; nì e feum dhut.”


[TD 320]

Rinn e feum ceart gu leòr agus rinn an dàrna tè leis an tàinig e feum na b’ fheàrr. Bha a’ ghrian a-nis na h-àirde agus bha an t-amar-snàimh làn bhoireannach Astràilianach, ’s iad leth-rùisgte ’s am broillichean ris. Leis a’ mhisneachd a thug sùgh a’ chnò-còco dhomh theab mi leum a-steach dhan amar cuide riutha. Ged nach dèanainn snàmh mura biodh nathair aig mo chasan bha mi smaoineachadh gun toireadh iad dhomh “pòg na beatha” nam bithinn ann an gàbhadh no a’ cur an ìre gu robh. An uair a thill mo charaidean bha iad claoidhte an dèidh an latha chur seachad a’ spaidsearachd ’s a’ coimhead nam beanntan-teine son a bheil Bali ainmeil. Bha mise saoirsneil agus aig mullach mo shòlais ach bha bus orrasan a’ smaoineachadh gum faodadh iad a bhith air latha na bu taitniche chur seachad. Shocraich iad nuair a thàinig fear nan cnothan-còco mun cuairt.

Cha robh mi cho trang a’ spaidsearachd o àite gu àite nuair a ghluais AECL mi gu dreuchd agus ceàrn ùr. Bha seo ann am Abhainn na Cailce, sia fichead mìle an iar-thuath air Ottawa, far an robh roinn rannsachaidh na companaidh, le barrachd air dà mhìle luchd-obrach. Bha mòran dhiubh air an sgeadachadh le còtaichean geala, brògan buidhe agus fo-aodach dearg. Bha an drathais dhearg son a chur nan cuimhne gum feumadh iad a fàgail mus rachadh iad dhachaigh. Bha i air a glanadh anns an taigh-nighe air feadh na h-oidhche air eagal ’s gu robh i air a truailleadh le rèididheachd. Chan e sin a bha cur iomagain ormsa ach fuairead a’ gheamhraidh, nuair a ruigeadh e còrr is 40C fo ìre reothaidh. Bha feum agad air drathais-phlangaid an uair sin agus cha robh e gu diofar dè an dath a bh’ oirre.

B’ ann anns an ionad seo, Chalk River Laboratories, a


[TD 321]

thòisich Canada a’ meòrachadh air cumhachd an smùirnein ann an 1944. Chaidh baile beag, An Abhainn Dhomhainn, a thogail faisg air làimh son taighean is goireasan dhan luchd-obrach. Sin far an deach sinne a dh’fhuireach. Bha mu cheithir mìle de shluagh ann. Bha mi faireachadh gu robh mi air mo chuairteachadh le daoine foghlaimte, mòran dhiubh le Ph.D. Chuala mi mu ghille beag a chaidh dhachaigh aon fheasgar an dèidh a bhith cluiche còmhla ri a chomhaoisean agus a dh’fhaighneachd dha mhàthair dè bha Ph.D a’ ciallachadh. “Carson, a ghràidh, a tha thu faighneachd sin?” thuirt i. Fhreagair e gu robh màthair fear de na balaich son fhaighinn a-mach an e Ph.D. a bha na athair. Cha robh i deònach gum biodh a’ chlann aicese a’ cluich còmhla ri clann eile mura b’ e fear le Ph. D. a b’ athair dhaibh.

Ged a tha foghlam feumail tha toinisg nas goireasaiche. Bha tè a bhiodh a’ càradh choimpiutairean a bha dol triollainn ag innse dhomh gun deach a gairm son sùil a thoirt air coimpiutair a bhuineadh do neach-saidheans a bha na sgoilear barraichte. Nuair a bha i sgrùdadh an inneil cha robh i faicinn na luchaig a bhios tu diogadh nuair a tha thu cleachdadh coimpiutair. Theab i na sùilean a chall nuair a sheall e dhi an luchag air an ùrlar fon deasg. Cha b’ ann le mheòirean a bhiodh e ga bruthadh ach le òrdag mhòr a choise!

Mus robh guth air coimpiutairean bha cuid de sgoilearan mòra AECL air cliù eadar-nàiseanta a chosnadh. Bha dithis dhiubh, John Cockcroft agus Bertram Brockhouse, air Duais Nobel fhaighinn. Ach, mar a thachras anns a h-uile gnìomhachas no coimhearsnachd, bha cuid a’ smaoineachadh gu robh iad na b’ fheàrr na càch, ged nach togadh tu toradh an cuid obrach le clobha às an t-sitig. Bha fear dhiubh sin,


[TD 322]

duine fuar, fad-às agus carraideach, anns a’ chuideachd againn turas ann am Bucharest. Bha sinn air rabhadh fhaighinn a bhith faiceallach dè chanamaid, oir cha bhiodh e mar iongnadh ann an Romania gum biodh innealan-clàraidh falaichte anns an taigh-òsta san robh sinn a’ fuireach agus anns na seòmraichean far an robh sinn a’ coinneachadh. Aon fheasgar, nuair a thill sinn dhan taigh-òsta, bha sinn ann an rùm-suidhe a’ gabhail glainne fìon. Bha am fear seo air èideadh ann an deise dhubh shnasail mar gum biodh e aig banais agus a’ cànran mar a b’ àbhaist.

An ceann greise chaidh e dhan taigh-bheag a bha ri taobh an t-seòmair-suidhe. Nuair a thàinig e mach bha an deise loinneil bog fliuch. Dh’fheuch e ri lìugadh gu falchaidh a-mach às an rùm agus bha e eadar-a-bhìth na còmhla nuair a dh’èigh sinn air ais air. Bha sinn air tuigsinn dè bh’ air tachairt. Bha “bidet” anns an taigh-bheag agus sin far an robh an diùlnach àrdanach teòma seo air a dhileag a dhèanamh. Nuair a bhrùth e am putan thàinig fras dhrùidhteach, agus cha b’ ann sìos ach suas. Nam biodh Gàidhlig air a bhith aige bha e air a bhith seinn “Tha mo bhreacan fliuch fon dìle ’s chan fhaod mi innse dhuibh mar thà e.” Ach ’s e sinne nach fhaodadh innse dè thachair. Chuir mo laochan air ar mionnan sinn nach sgaoileamaid an sgeul. Is dòcha nach robh còir againn sin a dhèanamh. Ach tha a’ chòir mar a chumar i. Chòrd an sgeulachd ris a h-uile duine a chual’ i oir bha iadsan cho coma dhan an fhear seo ’s a bha an còrr againn.

B’ ann an Ottawa a bha prìomh-oifis AECL. Sin an ath lòn a bha feitheamh ri steall a chur às, nuair a fhuair mi cuireadh a bhith na mo stiùiriche conaltraidh son na companaidh gu lèir. A bharrachd air na dleastanasan àbhaisteach bha uallach


[TD 323]

ùr agam ri ghabhail os làimh: conaltradh ris an Riaghaltas. Chan e mhàin gu robh an obair fhèin na h-uallach; cha robh luchd-poilitigs agus seirbheisich chatharra am measg nan daoine a b’ annsa leam, ged a bha cuid dhiubh na b’ airidhe air cliù na air càineadh.

Aig an àm thachair gu robh rud eile a’ nochdadh nach b’ urrainn dhomh fhulang gu furasta. Bha linn na fìrinn anns an t-saoghal phoilitigeach a’ searg agus grian na foille ag èirigh. Bha treibhdhireas a’ crìonadh agus mealladh a’ fàs. Bha snìomh is fiaradh is falach is grèiseadh na bu deatamaiche dhan luchd-riaghlaidh agus an fheadhainn a bha iad a’ taghadh son obair dhaibh na bha fiosrachadh fìor is fallain. Cha b’ e seo am modh obrach ris an robh mise cleachdte agus, mus rachadh a sparradh orm, ghabh mi brath air tairgse peinnsein a bhathar a’ tathann do dhaoine bha air a bhith ’g obair aig a’ chompanaidh còrr is ceithir bliadhna fichead. Tha mi taingeil an-diugh nach eil e air mo chogais gu robh mi air mo bhuaireadh gu bhith na mo lighiche-snìomh.

An latha an dèidh dhomh AECL fhàgail thòisich mi mar chomhairliche conaltraidh aig ospadal ann an Ottawa, ospadal le còig cheud leabaidh agus ainmeil airson obair-lannsa air daoine le tinneas cridhe. Bha taghadh pàrlamaid air a bhith ann an Ontario agus bha an riaghaltas ùr air cur romhpa gu rachadh an t-ospadal seo agus ospadal mòr eile anns a’ bhaile a chur fon an aon bhòrd-stiùiridh. B’ e m’ obair-sa fiosrachadh mu dè bha tachairt a chumail ris an t-sluagh, na meadhanan agus an luchd-obrach.

Bha mi smaoineachadh nach tachrainn gu bràth tuilleadh ris gach dùbhlan is duiligheadas a bha an lùib cumhachd niùclasach. Ach bha mi air mo mhealladh. Cha robh cùram-


[TD 324]

slàinte mìr na b’ fhasa. Bha gamhlas nach bu bheag eadar an dà ospadal agus bha iad calg-dhìreach an aghaidh a dhol fo bhrat aonaichte mar a bha an riaghaltas ag òrdachadh. Bha fear dhiubh Pròstanach agus air taobh Beurla na h-aibhne a bha sgoltadh a’ bhaile na dhà leth, agus am fear eile Caitligeach agus air an taobh Fhrangach. Thachair sruth ri steall.

Nuair a chaidh an t-aonadh a rèiteach chaidh obair mar stiùiriche conaltraidh an dà ospadail a thathann dhomh. Aig an aon àm bha tairgse agam air an aon seòrsa obrach ann an ospadail ann an New Brunswick. Bha fileantachd ann am Fraingis deatamach dhan dà dhreuchd agus cha robh mi cinnteach an robh mi siùbhlach gu leòr anns a’ chànan. Fhad ’s a bha mi meòrachadh dè dhèanainn thàinig naidheachd mar dhreag às an adhar a chuir mo cheann na bhruaillean na bu mhiosa na b’ àbhaist.

Tha sin ga mo thoirt air ais gu Gàidhlig, air eagal ’s gu bheil sibh a’ smaoineachadh gu robh mi air a call fhad ’s a bha mi nam fhalbhanach ag ithe ’s ag òl breitheanas dhomh fhèin.

Fhad ’s a bha mi ann an ceann-a-deas Ontario bha mi nam chathraiche air Mòd Ontario nach maireann, a thòisich ann an 1977 agus a mhair gu 1993. Bha e an crochadh air saothair shaor-thoileach agus taic-airgid o na daoine aig an robh ùidh ann. Ach bha Gàidheil Thoronto a’ fàs gann is sean is sgìth agus cha robh e comasach am Mòd a chumail a’ dol. Bu mhòr am beud.

B’ ann o Tònaidh Coinigean agus buill de mheur Chanèidianach den SNP a thàinig an smuain gum biodh e math Mòd a chumail an Ontario agus b’ ann fo bhratach Comunn Gàidhlig Thoronto a chaidh a chruthachadh. Chaidh an Comunn


[TD 325]

Gàidhlig fhèin a chruthachadh ann an 1887. Aig an toiseach dh’fheumadh Gàidhlig a bhith aig na h-oifigich uile agus bha geàrr-chunntais nan coinneamhan sgrìobhte ann an Gàidhlig. B’ e Alasdair Friseal, a rugadh anns an t-Srath Ghlais an Alba, a’ chiad rùnaire. Bha e ’g obair mar fhear-naidheachd aig fear de phàipearan Thoronto. Bha deagh ainm cuideachd air a’ chiad cheannard: Seonaidh Mac a’ Phearsain.

A rèir a’ chiad aithisg bhliadhnail bha còrr is trì cheud ball sa Chomunn agus bha iad a’ pàigheadh aon dolair mar chìs. Chùm iad cuirm air Oidhche Challainn 1888 agus ged a bha cuid ag iarraidh gum biodh pàirt den chuirm ann am Beurla bhòt a’ mhòr-chuid son Gàidhlig a-mhàin. Rinn Mac a’ Phearsain òraid anns an do dh’ainmich e an cruadal a bha na Gàidheil an Alba a’ fulang aig an àm. Nuair a thug e iomradh air an iasgair a thug dhachaigh bradan son a theaghlach a bheathachadh agus a chaidh a chur an grèim son na h-eucoir dh’èigh an luchd-èisteachd “mo nàire, mo nàire”.

Nuair a chaidh cuirm a chumail ann an 1987 a’ comharrachadh ceud bliadhna den Chomunn chaidh cuireadh a thoirt dhòmhsa òraid a dhèanamh agus tha mi creidsinn gu robh feadhainn a thuirt “mo nàire, mo nàire”. Ma thuirt ’s iongantach mura tug iad mathanas dhomh nuair a thuirt mi gu robh mi toilichte gun deach bonn-stèidh a’ Chomuinn atharrachadh thar nam bliadhnaichean. An toiseach bha riaghailt aca a bha toirmeasg deoch-làidir de sheòrsa sam bith aig cuirmean is coinneamhan agus dh’fheumadh gach coinneamh a bhith seachad aig deich uairean. ’S dòcha gur ann an uair sin a bha iad a’ dol a ghabhail drama. Tha riaghailtean an là-an-diugh a’ ceadachadh deoch-làidir mas e sin toil is cead nan àrd-oifigeach.


[TD 326]

Ann an 1971 choitich Comunn Gàidhlig Thoronto bòrd foghlaim a’ bhaile gu clasaichean Gàidhlig a chur air chois ann an sgoiltean-oidhche son inbhich. Thòisich Aonghas MacIllEathain agus Rhòda NicRisnidh gan teagaisg. An dèidh dhaibhsan bunait sheasmhach a stèidheachadh ghabh mi fhèin agus an t-Urr. Iain Eàirdsidh Robasdan na clasaichean os làimh. Bha Iain Eàirdsidh math air teagaisg den dà sheòrsa, sgoil is cùbaid. Agus bha e math air seirbheisean pòsaidh. Thèid mi fhèin ’s Eilidh an urras air an sin.

Eadar Mòd Ontario agus na clasaichean bha mi cumail ceangal ri mo chiad chànan. Nuair a bhithinn a’ siubhal, nam biodh beagan ùine agam saor o obair, bhithinn a’ sgrìobhadh tramasgal de gach seòrsa. Am measg na sgròbaireachd bha sreath de chòrr is ceud chunntasan goirid mu dhaoine cho eadar-dhealaichte ris an Lighiche Peutanach, Donnchadh Dubh a’ Churraic, Beau Brummel, Mata Hari agus Levi Strauss. B’ ann air rèidio a bha mi ’g amas leotha ach cha chreid mi nach do ghabh Radio nan Gàidheal an t-eagal nuair a chunnaic iad am pìos a sgrìobh mi mun t-seinneadair ainmeil Nellie Melba. Bha uaislean na Frainge cho measail oirre ’s gun do lìon iad amar le champagne son gum failceadh i i fhèin ann agus gu rachadh a dealbh a tharraing. Nuair a thàinig i mach às an amar bhuail e air an fheadhainn a smaoinich air a’ mhagaid seo gum biodh fèill mhòr air an champagne agus gu reiceadh iad e air prìs na b’ àirde na phàigh iad air a shon. Ach nuair a dh’fhalmhaich iad an t-amar-ionnlaid ’s ann a bha botal a bharrachd aca air na bh’ aca tòiseachadh!

A’ bruidhinn air craoladh Gàidhlig ’s fheàrr dhomh tilleadh chun na naidheachd a thàinig mar dhreag às an adhar. ’S e droch naidheachd a b’ àbhaist a bhith aig an dreag


[TD 327]

ach ’s e deagh naidheachd a bh’ aice an turas seo. Nuair a bha mi beachdachadh dè bha mi dol a dhèanamh anns na bliadhnaichean obrach a bh’ air fhàgail agam fhuair mi fios gu robh Comataidh Telebhisean Gàidhlig, mar a bha e air ainmeachadh mus do chuir na seirbheisich chatharra dreach ùr air, a’ sireadh Iar-stiùiriche. O nach b’ urrainn dhomh steall a chur à amar champagne saoil an e seo lòn eile anns am faodainn splais a dhèanamh?


[TD 328]

10

Aiseirighean

Cha do shaoil mi riamh na mo bheatha gum bithinn a’ tilleadh a dh’obair dhan bhaile san do rugadh mi. An latha thòisich mi aig CTG ann an Steòrnabhagh bhuail e orm gu robh mi ro shean airson obair chudromach mar seo a ghabhail os làimh. Chaidh am faireachdainn sin a neartachadh nuair a thuirt fear de na daoine anns an oifis gum b’ àbhaist a sheanmhair a bhith ’g èisteachd rium air an rèidio. Ach dh’fhuadaich an fhàilte bhlàth a fhuair mi imcheist sam bith a dh’fhaodadh a bhith orm.

An dèidh a bhith iomadach bliadhna ag obair ann am buidhnean mòra bha mi cur umhail air a bhith air ais ann an sgioba beag. Cha do chuir e iomnaidh orm ge-tà. Bha iad uile càirdeil, comasach agus tuigseach. Bha Iain Aonghas MacAoidh sònraichte mar cheannard a bha dìleas agus dìcheallach. Chan aithne dhòmhsa duine eile ann an saoghal leasachaidh na Gàidhlig a bha cho teòma agus cho fad-fhradharcach ris. Ma bha duine riamh airidh air aithne bho


[TD 329]

oilthighean is ùghdarrais mar chomharra air seasmhachd ’s dealas às leth coimhearsnachd na Gàidhlig bha John Angus. B’ e sochair a bh’ ann dhòmhsa gun d’ fhuair mi cothrom a bhith ’g obair na chuideachd. Rinn mi gàirdeachas nuair a chuala mi gun deach e na cheannard air Bòrd na Gàidhlig aig àm nuair a bha cruaidh fheum air.

Cha bhreugnaichear an seanfhacal agus gu dearbha cha bhreugnaichear am fear a tha ’g ràdh gur iomadh nì a chailleas fear na h-imrich. Fhad ’s a bha mise air an fhalbhan bha mòran air tachairt agus bha tòrr agam ri ionnsachadh mu na h-iomairtean gus adhartas a thoirt air cor na Gàidhlig. Bha sradagan beaga air teintean mòra a bheothachadh. Bha an leasachadh a bu mhotha air tighinn air craoladh Gàidhlig, an dà chuid rèidio agus telebhisean. Bha e àraid gur ann o riaghaltas Magaidh Thatcher a thàinig am brodadh a chuir spionnadh anns an oidhirp gu cothrom na còrach a thoirt do Ghàidhlig ann an craoladh. Thachair seo nuair a chaidh CTG a chruthachadh ann an 1990, le maoin on an riaghaltas son dà cheud uair a thìde de phrògraman telebhisein a chraoladh. Bha na prògraman gu bhith air an dèanamh leis a’ BhBC, ITV agus riochdairean neo-eisimeileach. Bha e àraid cuideachd, nuair a fhuair an riaghaltas Làborach cumhachd ann an 1997, gun do chùm iad an sporan na bu dùinte na bha am blad. Bha feadhainn dhiubh ann an àrd-dhreuchdan a’ cur an ìre gu robh iad taiceil agus bha sinn gan creidsinn gus an do dh’fhàs e follaiseach gu robh seanfhacal eile fìor mun deidhinn-san: tha cuid brèagha aig an fhèill, ach mosach nan taigh fhèin. Neo-ar-thaing spaidsearachd is beulachas aig Fèis nam Meadhanan Ceilteach, ’s e rud eile crùgan airgid a thoirt às do bhaga-làimhe.


[TD 330]

Bha taisealadh mòr air tighinn air rèidio an dèidh don BhBC Radio na Gàidhealtachd a chur air chois ann an 1976, Radio nan Eilean ann an 1979 agus Radio nan Gàidheal ann an 1985. Agus chluinneadh tu beagan phrògraman Gàidhlig air rèidio coimhearsnachd. Cha robh feum tuilleadh air an rèidio spùinneadairean air an robh sinn a’ beachdachadh dà fhichead bliadhna air ais.

Am measg an adhartais a thàinig air telebhisean bha na cothroman a fhuair buidhnean neo-eisimeileach air prògraman a chruthachadh. Aig amannan cha robh an fharpais cho fallain ’s a dh’fhaodadh i a bhith, gu h-àraidh nuair a bha na craoladairean mòra coimearsalta a’ sanntachadh an cuid den airgead a bha ann an seotal na ciste. Tha craoladh ann am boglach phoilitigeach mar a tha iomairtean eile agus tha cuid de cheistean air nach tàinig fuasgladh fhathast. Mar eiseimpleir: a bheil e riatanach gu bheil Fèis nam Meadhanan Ceilteach a’ toirt dhuaisean do phrògraman Beurla aig nach eil ceangal sam bith ri na cànain Cheilteach?

Chan e craoladh a-mhàin air an robh piseach air tighinn. Bha foghlam air dudar-leum a thoirt às: Sabhal Mòr Òstaig; Colaiste a’ Chaisteil; Comhairle nan Sgoiltean Àraich; Foghlam tro Mheadhan na Gàidhlig. Bha buidhnean mar Comunn na Gàidhlig, Pròiseact nan Ealan agus Fèisean nan Gàidheal air ùrachadh a thoirt air cànan, ceòl is ealain. Bha na Comainn Eachdraidh, An Lanntair an Steòrnabhagh, Taigh Chearsabhagh an Uibhist agus Seallam anns na Hearadh air beàrnan a lìonadh nach robh foghlam foirmeil a’ sàsachadh, a’ toirt nan daoine bhon tàinig sinn na bu dlùithe oirnn agus a’ daingneachadh nan ceanglaichean eadar ealain is eachdraidh. Bha Comhairle nan Leabhraichean is Acair


[TD 331]

a’ cumail litreachas Gàidhlig air flod agus a’ brosnachadh sgrìobhaichean cruthachail mus tàinig eadar-theangachadh o Bheurla gu bhith na ghnìomhachas. Bha Gairm beò fhathast, ged a bha e anns na buillean mu dheireadh. Bha colbhan Gàidhlig cunbhalach ann an caochladh phàipearan-naidheachd. Bha luchd-ionnsachaidh na cànain a’ faighinn aire agus misneachd tro Chlì Gàidhlig. Chaidh buidhnean mar Cànan is Lèirsinn a stèidheachadh son rannsachadh agus iomairtean eile a thoirt gu buil. Agus bha An Comunn Gàidhealach agus am Mòd a’ dol mar a bha iad riamh, a dh’aindeoin an fheadhainn a bhiodh gan smàdadh mar choin a’ comhartaich ris a’ ghealaich. Bha mi fhèin air fear dhiubh nuair a bha mi òg agus bragail, mus tàinig car eile ann an adhairc an daimh agus ann an ruidhl’ a’ bhodaich. Bha mi toilichte gun tug An Comunn mathanas dhomh agus cothrom a bhith na mo bhritheamh a-rithist aig a’ Mhòd Nàiseanta agus mòdan ionadail, ged nach eil mi cinnteach an e buannachd no peanas a th’ ann a bhith nad bhritheamh aig Mòd. Anns na deich bliadhna mu dheireadh chaidh cur ris na h-iomairtean sin nuair a chaidh Bòrd na Gàidhlig is BBC Alba a chruthachadh. ’S e tìde dh’innseas dè am piseach a tha na h-adhartais seo a’ dol a thoirt air suidheachadh na cànain. Bidh sinn beò an dòchas.

Mhol an lèirmheas a rinn Niall Friseal ann an 1998 agus an aithisg aig buidheann-gnìomh Alasdair Milne ann an 2000 gu rachadh Ùghdarras Craolaidh Gàidhlig a stèidheachadh gu sianal ùr telebhisein a chur air chois. Thòisich an sianal, agus chuireadh fàilte air, ann an 2008. Ràinig an t-each mall a’ mhuileann an dèidh a bhith deich bliadhna a’ sitrich air an t-slighe. Ann an 2010 thàinig naidheachd mhath eile nuair a


[TD 332]

dh’aontaich Urras a’ BhBC gu rachadh BBC Alba air Freeview, a’ toirt cothrom gu barrachd luchd-amhairc a thàladh.

Cha robh an t-each aig an robh Bòrd na Gàidhlig mar cheann-uidhe buileach cho slaodach. Ann an 1999 mhol am buidheann-gnìomh air an robh i fhèin nam chathraiche do Riaghaltas na h-Alba Buidheann Leasachaidh Gàidhlig a chur air bhonn. Cha tàinig an aithisg againn ri càil a h-uile duine. Thug sgoilearan a bha gam meas fhèin na bu ghlice agus na b’ eòlaiche air leasachadh cànain na sinne droinneadh oirnn. Ach thog buidheann na bu toinisgeile na iadsan aitreabh air na clachan-stèidhe a bha sinne air a shuidheachadh. Am measg nam molaidhean a bha sinn air a chur fa chomhair an riaghaltais bha gun cuireadh iad buidheann-comhairleachaidh air chois a chuireadh feòil air na cnàmhan aig an aithisg againne. Chaidh aithisg na buidhne seo, a bha fo stiùireadh ciallach an Ollaimh Dòmhnall Meek, fhoillseachadh anns a’ Chèitean 2002. Mhol iad gu rachadh Bòrd na Gàidhlig agus Achd na Gàidhlig a chruthachadh. Ro dheireadh na bliadhna chaidh am Bòrd a stèidheachadh agus Bile na Gàidhlig fhoillseachadh. Tha e tràth breith a thoirt air dè tha an dàn do ar cànan. Mar a thuirt an dall, chì sinn. Tha aon rud a tha mi faicinn a tha gam fhàgail mì-shuaimhneach: sanasan-naidheachd is sgrìobhaidhean eile làn mhearachdan a’ tighinn bho bhuidhnean a bu chòir a bhith nam ball-sampaill ann an sùilean a’ phobaill a tha gam maoineachadh. Ach tha e nas fhasa bhith coireachadh na bhith ceartachadh.

Am measg nan iomadh sochair a tha aig mac-strodhail a’ tilleadh gu tìr a dhùthchais tha ath-nuadhachadh a’ chàirdeis ri seann eòlaich agus coinneachadh ri caraidean ùra. Am measg nan duilgheadas tha bhith às aonais chàirdean


[TD 333]

nach eil maireann agus an t-amharas a tha aig cuid air neach a tha air ùine mhòr a chur seachad air falbh on taigh. Dhòmhsa bha na sochairean na bu chudromaiche na na duilgheadais.

Bha sinn fortanach dachaigh fhaighinn air mhàl ri taobh taighean nan daoine gàsta Aonghas “Ease” MacLeòid agus Robin MacCoinnich anns a’ Gheàrraidh Chruaidh air iomall Steòrnabhaigh. Às an sin ghluais sinn gu Rèinigeadal sna Hearadh, nàbachd eile thug làithean m’ òige na mo chuimhne.

Gus an deach còig mìle de rathad a thogail dhan bhaile bheag seo ann an 1987 bha e air àite cho iomallach ’s a bha an Alba gu lèir, gun dòigh air a ruighinn no fhàgail ach le bàta no coiseachd còrr is trì mile air An Sgrìob eadar e is Urgha. ’S e frith-rathad farainneach a th’ anns An Sgrìob. Tha pàirt dheth os cionn bhearraidhean is ghrìobannan casa. Cha shùgradh a bhith ga choiseachd. A’ chiad turas a ghabh mi e bha mo cheann na thuaineal. Mu mhìle mus do ràinig mi an taigh thachair dithis rium agus dh’fhàiltich iad air m’ ainm mi. Ach cha do dh’aithnich mi iad. Rinn iad gàire ’s thuirt iad nach buineadh iad dhan àite ach gu robh iad air tachairt ri Eilidh ann an Rèinigeadail agus gun tuirt i riutha: “Ma chì sibh duine às a chiall air an rathad chorrach sin ’s e an duine agamsa bhios ann.” Mus do ràinig mi dhachaigh cha mhòr nach robh mi às mo chiall. Dè a’ Ghàidhlig a tha air “vertigo” agus “acrophobia”? Uabhas, tha mi creidsinn.

Bha Rèinigeadal a’ toirt air ais thugam na bailtean beaga a b’ aithne dhomh nam òige far an robh nàbachd is carthannas air an cunntas mar na feartan a bu deatamaiche ann an coimhearsnachd. Às aonais an rathaid bha e air a dhol fàs ach an-diugh tha na daoine agus na taighean air meudachadh. Cha b’ ann gun shaothair agus gun choiteachadh a thachair


[TD 334]

sin. Mus do dh’èist iad ri na tagraidhean aige bha Coinneach MacÀidh air a theanga ’s a pheann a bhleith a’ cur ìmpidh air Comhairle nan Eilean Siar an rathad a thogail. Bha abartas aca ’s na Hearadh nach biodh Cnoc Èisgein beò gun amadan. Cha bhiodh Rèinigeadal beò gun “renegade”, ged nach eil gnothach aig an dà ainm ri chèile. B’ fheàrr gu robh barrachd anns na h-eileanan cho dìorrasach ri Coinneach, nach do lasaich gus an deach amas a choileanadh. Bha e sealbhach dhuinne e fhèin ’s a bhean Moira a bhith againn mar nàbaidhean.

Bha e math cuideachd a bhith faisg air mo cho-ogha Oighrig agus mo chàirdean eile ann an Scalpaigh, agus air an dithis Mhoireasdanach a bha nan caraidean dhomh ann an sgoil Phort Rìgh, John Murdo air an Tairbeart agus Dòmhnall Iain an Caolas Scalpaigh.

Mar nach robh gu leòr agam ri dhèanamh thug dithis charaidean eile gu m’ aire gu robh sanas anns na pàipearan-naidheachd a’ sireadh bhall air na bùird-stiùiridh aig Caledonian Mac a’ Bhriuthainn agus an gnìomhaiche niùclasach UKAEA. Leis an ladarnas àbhaisteach chuir mi m’ ainm a-steach, gun dùil air thalamh gu rachadh leam. Aig an aois aig an robh mi cha robh mi smaoineachadh gu rachainn gu bràth tuilleadh gu agallamh obrach, gu h-àraidh son obair nach robh ach dà latha gach mios, a’ cunntais siubhail. Chan fhòghnadh aon agallamh dha na seòid ud. Chaidh mi gu dhà aig Riaghaltas na h-Alba son bòrd Calmac agus trì aig Riaghaltas na Rìoghachd Aonaichte son bòrd UKAEA. Nuair a bha mi seachd searbh de mo cheasnachadh agus a dhearbh mi nach e eucorach gun smachd a bh’ annam, ghabh an dà bhuidheann air bòrd mi, mar gun canadh tu. Tha mi fada


[TD 335]

an comain nan daoine a dh’fhosgail na dorsan seo dhomh. Thug an cothrom sealladh ìnntinneach agus eadar-dhealaichte dhomh air buidhnean a tha fo spòg an riaghaltais. Dhaingnich e cuideachd mo bheachd nach e dleastanas bòrd-stiùiridh a bhith an sàs gu mionaideach agus gu h-ionaig ann an obair na buidhne ach a bhith cuideachadh nan ceannardan agus nam manadsairean chum an amasan a thoirt gu buil.

Bha mi gabhail orm fhèin barrachd uallaich nuair a bhiodh e na bu ghlice dhomh gabhail air mo shocair. Fhuair mi leasan air an seo aon mhadainn ag èisteachd ri Mire ri Mòr. Thuirt Mòrag Dhòmhnallach: “Seall thusa Seonaidh Ailig Mac a’ Phearsain ud agus gach rud anns a bheil e an sàs. Feumaidh gur e seòrsa de Superman a th’ ann. Mura bheil mi air mo mhealladh tha a dhrathais air os cionn na briogais.”

Tha Calmac fo iomadh spòg, cuid dhiubh le spuirean guineach air nach cuireadh Superman fhèin casg. Tha iad air an coireachadh son faraidhean daora, bàtaichean mì-fhreagarrach, droch chlàir-ama, droch bhiadh, droch shìde, breugan, tinneas na mara agus rud mì-chàilear sam bith eile as urrainn do dhaoine fhàgail air gille-cuipidh. Chan eil cion eòlaichean air seirbheisean aiseig. Ged a tha deich bliadhna fichead on a thòisich RET, siostam fharaidhean stèidhichte air prìsean siubhail rathaid, ann an Nirribhidh agus ged a chaidh a chleachdadh an dùthchannan eile, tha feadhainn an Alba a’ cumail a-mach gur iadsan a smaoinich air an toiseach. Fhad ’s a mhaireas Calmac cha teirig leisgeulan càinidh do chomhairlichean is babhsgairean a bhios a’ sgrìobhadh litrichean gu pàipearan-naidheachd. Chan eil teagamh nach eil easbhaidhean air seirbheisean siubhail Innse Gall agus nach urrainn dhan a h-uile baile àirc a thogail a nì teasairginn


[TD 336]

orra. Ach chan e sgalartaich o mhullach nan tobhtaichean a nì fuasgladh air an duilgheadas ach coiteachadh is còmhradh ciallach. Bu chòir dhan a’ chòmhradh tòiseachadh le bàtaichean is calaidhean cearta; chan ann le bhith bòilich cò tha faighinn seirbheis dhòigheil agus cò nach eil.

Cha robh annas agam do dhuilgheadasan anns a’ ghnìomhachas niùclasach air feadh an t-saoghail. Ach bha dorradas eadar-dhealaichte ann am Breatann. Bha cumhachd niùclasach air a dhol bàs. Cha robh air fhàgail ach an gad air an robh ’n t-iasg. Agus ’s e gad connspaideach agus cosgaiseach a bh’ ann.

Chaidh UKAEA, no “ukelele” mar a chanadh cuid ris, a chur air chois ann an 1954. Dà bhliadhna an dèidh sin thòisich a’ chiad stèisean niùclasach a’ cruthachadh dealain aig Calder Hall ann an Cumbria, air an làraich ris an canar an-diugh Sellafield. A’ chiad turas a bha mi ann aig coinneamh den bhòrd-stiùiridh cha b’ i an obair theicnigeach a bha iad a’ dèanamh a sheall iad dhuinn ach mar a bha iad a’ trèanadh nan con a bha dìon an ionaid o dhaoine a dh’fhaodadh bristeadh a-steach. Cha chreid mi gun do bhuail e orra gu robh iad a’ dearbhadh dhuinn gu robh an gnìomhachas air a dhol chun nan con.

Dh’fhàs an gnìomhachas niùclasach mean air mhean agus tha e searg air an aon dòigh. Nuair a bha e aig àirde bha e cruthachadh 26% de chumhachd dealain Bhreatainn. Tha sin air tuiteam gu 15% agus tuitidh e nas ìsle nuair a thèid tuilleadh de na stèiseanan a dhùnadh. Chan fhada gus am bi Alba gu tur às aonais dealan niùclasach. ’S dòcha gum bi bramannan na bà nas fheumaile na bha mi cur air am manadh.


[TD 337]

Chan eil ach mainearach air fhàgail de UKAEA. Tha a’ chompanaidh a-nis na ball de Babcock Eadar-nàiseanta. Nuair a chaidh mise air a’ bhòrd-stiùiridh b’ e prìomh dhleastanas na buidhne a bhith toirt às a chèile na seann stèiseanan mar Dùn Ratha ann an Gallaibh. Mairidh an obair sin iomadh bliadhna fhathast.

An dèidh tè de choinneamhan a’ bhùird ann an Dùn Ratha chaidh mi fhèin’s Eilidh a thadhal air Taigh Iain Ghròt, àite cho mì-thlachdmor ’s a chunna mi riamh. Thuig mi carson a bhiodh daoine nach robh a’ taobhadh riut ag ràdh: “Thalla ’s thoir Taigh Iain Ghròt ort!” Nam biodh comhairlichean Ghallaibh a’ cur seachad barrachd tìde a’ cur dreach nas loinneile air Taigh Iain Ghròt na tha iad a’ cur seachad a’ dèanamh tàire air Gàidhlig thàlaidheadh iad barrachd luchd-turais. Cha do chuir e iongnadh orm gun d’ fhuair e Duais nan Guirean mar am baile bu duaichnidhe an Alba.

Thàinig aon bhuannachd às an turas againne gu ceann a tuath na dùthcha. Thug e dhuinn cothrom tadhal air aitreabh màthair na bànrigh, Caisteal Meighe, far am faca mi rud cho annasach ’s a chunna mi riamh. Thug an tè a bha gar treòrachadh sinn air feadh na togalaich. Chunna sinn a h-uile cùil ach na seòmraichean cadail ’s na taighean beaga. Ri taobh cidsin seann-fhasanta bha preasa mòr anns a’ bhalla. Bha an doras fosgailte agus chitheadh tu na nithean a bha air na sgeilpichean. Ach cha b’ urrainn dhut an ruighinn no an làimhseachadh oir bha ròp eadar ursannan an dorais. Air tè de na sgeilpichean bha rudan a bha coltach ri roilichean toidhleit. Cha dùirig mi a’ Ghàidhlig àbhaisteach orra a chleachdadh. Dh’aidich an treòraiche nach e pàipear a bh’ annta idir. Bha iad air an dèanamh air sìoda! ’S fheudar gu bheil na màsan


[TD 338]

rìoghail uabhasach maoth. Thuig mi carson a bha ròpa-dìon air an doras. Cò nach biodh deònach fear de na roilichean a thoirt dhachaigh? Dhèanadh e tiodhlac mhath aig àm na Nollaig no air Latha na Gogaireachd.

Cha robh cathraiche UKAEA cho stròdhail ris an teaghlach rìoghail ach bha e sireadh inbhe na b’ àirde na bh’ aige. Nuair a chaidh a sheotadh suas a Thaigh nam Morairean, ged a tha cuid a chuireadh teagamh gur e inbhe chliùiteach a tha sin, fhuair tè bheairteach Aimeireaganach a bha fuireach an Lunnainn an dreuchd aige. Chaill mi cunntais air a h-uile bòrd-stiùiridh air an robh i. Bha i cho trang ’s gum biodh i tòiseachadh air a h-obair latha aig leth-uair an dèidh còig ’s a’ mhadainn. Ach bha i ’g èirigh fada roimhe sin. Leugh mi ann am pàipear gum biodh gruagaire aig aon àm a’ tighinn chun an taighe aice gach madainn aig leth-uair an dèidh ceithir a sgeadachadh an fhuilt aice gus an robh e coimhead mar gu robh e anns a’ frids fad na h-oidhche.

Bha triùir againn à Alba air a’ bhòrd agus feumaidh gu robh i smaoineachadh nach robh seo cothromach, oir cha b’ fhada gus an deach dà Aimeireaganach eile fhastadh son ceann an amaill a chumail rinn. Bha e follaiseach gu robh companaidhean Aimeireaganach a’ dol a dh’fheuchainn ri brath a ghabhail air an airgead a bha Breatann a’ dol a chosg air goireasan niùclasach a thoirt às a cheile. Bha feadhainn againn a rinn soilleir nach b’ e sin a bu mhiannach leinn. Cha chreid mi nach d’ fhuair i faothachadh nuair a dh’innis mise dhi gum feumainn am bòrd fhàgail, ged nach b’ ann air sgàth eas-aonta sam bith a bha mi dèanamh sin.

Bha mi nise seachad air aois cluaineis agus, ged a bha mi duilich a’ fàgail Seirbheis nam Meadhanan Gàidhlig


[TD 339]

agus na h-iomairtean eile anns an robh mi am bogadh, chuir mi romham fois a ghabhail agus tilleadh a Chanada, far an robh sinn air taigh a cheannach. Goirid an dèidh tighinn chun a’ cho-dhùnaidh sin thachair mi ri fear a bha còmhla rium anns an sgoil agus nach robh mi air fhaicinn o chionn iomadh bliadhna. An dèidh dhuinn fàilte chur air a chèile thuirt e gun cual’ e gu robh mi dol air imrich a-rithist agus dh’fhaighneachd e an do bheachdaich mi idir air an t-seanfhacal: “Ma bheir thu bean à iutharna bheir i ann air ais thu.” Thuirt mi ris gur ann dhan an àit’ eile a bha dùil agam a dhol – an Innis Àigh. Bha briathran an òrain sin air a bhith tric air m’ aire fhad ’s a bha mi air an fhalbhan:

Ged thèid mi cuairt chun an taoibh ud thall,
’S mi ’n dùil air uairibh gum fan mi ann,
Tha tàladh uaigneach le teas nach fhuaraich
Gam tharraing buan chun an Innis Àigh.

Bha deich bliadhna fichead on a dh’fhag mi Ceap Breatann agus bha e math a bhith air ais ann, a’ fuireach air bruaich abhainn Mira, far a bheil sliochd nan daoine à Uibhist, deas is tuath, a thuinich anns an sgìr seo. ’S mise an t-isean deireadh linn de na fògarraich.

Leth-mhìle bhon taigh againn tha cladh anns a bheil lic mar chuimhneachan air feadhainn a thàinig à Uibhist a Tuath – Mairead NicIllEathain a rugadh ann an 1822, Flòraidh NicCodruim a rugadh ann an 1820 agus a bha pòsta aig Uibhisteach eile Pàdraig Fearghastan, Alasdair Fearghastan a rugadh ann an 1818, agus Eachann MacMhathain a chaochail ann an 1881. Tha briathran Gàidhlig mar “A chuid de Phàrras dha” air feadhainn de na clachan-uaghach. Air aon leac nach


[TD 340]

eil cho sean ri càch tha an t-athan annasach “Cha bhi e fada nis”. Caran coltach, saoilidh mi, ri “Duirt mi leat go raibh me breoite” ann an Gàidhlig na h-Èireann air a’ chlach-uaghach aig Spike Milligan.

Pìos seachad air a’ chladh tha Rathad MhicItheagain, ainm-cinnidh a tha pailt an seo fhathast ach nach eil air fhàgail an Uibhist a Tuath. Aig Sruthan nam Breac agus an Ridse Mhòr tha Seonstanaich agus Lincich de shliochd Uibhisteach. Faisg oirnn cuideachd tha àite air an tug na h-Uibhistich an t-ainm Solas. Chan e sin a chanar ris an-diugh ach Woodbine. Tha mi air mo dhoimheadachadh gun do dh’atharraich iad an t-ainm ach tha mi taingeil nach e Capstan a thug iad air.

Tha àite eile dlùth oirnn far am b’ àbhaist sàcramaid nan òrduighean a bhith air a cumail air a’ bhlàr-a-muigh nuair nach robh rùm gu leòr anns an eaglais. Chaidh an cleachdadh seo à bith o chionn cheud bliadhna. B’ ann aig na h-òrduighean seo a chomanaich an t-Uibhisteach Niall MacCodrum nuair a bha e còig bliadhna fichead a dh’aois. On a chleachd an luchd-aideachaidh a bhith mòran na bu shine na seo ’s e annas mòr a bh’ ann duine cho òg fhaicinn a’ comanachadh. Bha e na iongnadh na bu mhotha nuair a chaidh àrdachadh gu dreuchd èildear goirid an dèidh sin.

Chan e adhradh a-mhàin a bha tarraing dhaoine gu òrdaigheam Mira. Chaidh càin a chur air òstair son a bhith reic “driùchd an fhraoich” anns a’ choille faisg air a’ chomanachadh. Bhiodh feadhainn cuideachd a’ tighinn chun nan òrduighean a shuirighe no a shireadh bean. Ach tha e doirbh leam a chreidsinn gur ann am Mira a stad am ministear ann am meadhan an t-searmoin ’s a dh’èigh e: “Nuair a sguireas Alasdair Camshron a dhiogladh Sìne Nic


[TD 341]

a’ Phearsain, thèid seirbheis an Tighearna air adhart.” Cha bhi sinn idir a’ diogladh a chèile ann am Mira, gu h-àraidh Clann a’ Phearsain.

Ann am Mira bha eaglaisean aig na Pròstanaich a thàinig à Uibhist a Tuath agus na Caitligich a thàinig à Uibhist a Deas. Faisg air Mira tha Loch Laomainn agus Framboise, far an do thuinich feadhainn à Uibhist a Tuath agus às na Hearadh.

O chionn dà bhliadhna bha mi aig seirbheis ann an Eaglais Chlèireach Loch Laomainn. Nuair a ràinig mi mhothaich mi gu robh dà dhoras air an eaglais agus cha robh mi cinnteach dè am fear air an rachainn a-steach. ’S ann an dèidh làimhe a thuig mi gur ann anns an dà eilean san do thogadh mi a tha sgeul an dà dhorais a’ tòiseachadh. Tha mi ’n dòchas nach e toibheum a th’ ann briathran an t-Salmadair a chlaonadh gu “Dà dhoras Dè air ’n tèid a-steach na daoine còire naomh.”

Mun àm a thuinich Hearaich is Uibhistich anns a’ cheàrna seo, bha na Gàidheil a rinn an imrich romhpa air am fearann a b’ fhearr fhaighinn, ri taobh na mara, nan lochan ’s nan aibhnichean mòra mar abhainn Mira. Fhuair an fheadhainn a thàinig às an dèidh àite air bruaich nan lochan a bu lugha, agus an uair a bha na sgìrean sin làn b’ fheudar dhan fheadhainn mu dheireadh a thàinig fearann fhaighinn anns na glinn no “air a’ chùl”.

Sin a dh’èirich do Ruairidh MacLeòid às na Hearadh. Ach bha a’ mhòrchuid de na Hearaich ’s na h-Uibhistich a’ fuireach ri taobh Loch Laomainn: muinntir na Hearadh air taobh sear na locha agus muinntir Uibhist air an taobh tuath. Son a shealltainn gu robh an coimhearsnachd fhèin acasan thug iad Loch Uibhist mar ainm air ceann a tuath Loch Laomainn.

Phòs Ruairidh MacLeòid ban-Hearach, tè NicÙsbaig, agus


[TD 342]

bha ceathrar chloinne aca, dithis nighean is dithis bhalach. Cha robh cùisean furasta dhaibh, eadar ana-cothrom, dìth na slàinte, agus còmhnaidh ann an àite iomallach. Nuair a dh’eug am pàrantan phòs a’ chlann-nighean agus thog na balaich orra gu ruige Boston a shireadh beòshlainte.

Bha Coinneach, an gille bu shine, an ceann a chosnaidh anns a’ bhaile sin ach dh’ionnsaich e ceàird ailltire ann an sgoil-oidhche. Bha e bliadhnaichean mòra anns na Stàitean Aonaichte ach nuair a leig e dheth a dhreuchd thill e fhèin ’s a bhean ’s a thriùir chloinne a Cheap Breatann agus thog e taigh mòr le dusan seòmar, muileann-sàbhaidh agus bùth air bruaich Loch Laomainn.

Aig an àm bha dà eaglais anns an sgìr – tè aig na Hearaich agus tè aig na h-Uibhistich – agus bha iad a’ samhlachadh gàradh-crìche spioradail is aimsireil eadar an dà choimhearsnachd. Ach thàinig ministear ùr dhan àite agus thòisich e tagradh riutha an eas-aonta a chur air chùl agus eaglais a thogail far am biodh iad ag adhradh còmhla. Dh’aontaich iad mu dheireadh thall, ach bha na h-Uibhistich ag iarraidh gum biodh an eaglais aig ceann a tuath na locha agus bha na Hearaich a cheart cho fada nam barail gur ann air an taobh an ear a dh’fheumadh an làrach a bhith.

Bha am ministear ann an staing agus chaidh e dh’iarraidh comhairle air Coinneach MacLeòid. An ath Shàbaid dh’innis e dhan t-sluagh gu robh “an dithis a bu ghlice” anns an sgìr air tighinn gu co-dhùnadh mu làrach na h-eaglaise. Ach cha do dh’aidich aon seach aon aca riamh gum b’ iad fhèin an dithis.

Tha sealladh eireachdail bhon eaglais air Loch Laomain is Loch Uibhist. Ach chan fhoghnadh sin dha na h-eileanaich. Mus rachadh iad a dh’adhradh fo na h-aon chabair


[TD 343]

dh’fheumadh dà dhorus agus dà stìopall a bhith air an togalach. Agus dh’fheumadh fear de na stìopaill a bhith na b’ àirde na am fear eile, mar shamhla air a’ choimhearsnachd a bu treasa. Chan innis mi dè an tè air eagal ’s gun tèid na h-Uibhistich ’s na Hearaich an ugannan a chèile a-rithist.

Dhealbhaich Coinneach MacLeòid an eaglais agus ’s ann sa mhuileann-shàbhaidh aige a chaidh mòran den fhiodh ullachadh. Thàinig an còrr den fhiodh à muileann a bh’ aig teaghlach Caitligeach ann an Còbh nan Eireannach. ’S e Hearach eile, Eachann Mòr MacFhionghuin, a dhealbhaich an eaglais Chaitligeach anns an sgìr acasan. Bha nàimhdeas eadar creideamhan a’ traoghadh.

Nuair a chaidh eaglais Loch Laomainn a thogail chuir gach teaghlach luach trì fichead ’s a deich dolair, ann an airgead no ann an gnìomh, a dh’ionnsaigh na h-obrach. Cha bu bheag e aig an àm. Chaidh gach obair àraidh a bha ri dhèanamh a sgrìobhadh air bileagan pàipeir agus chaidh an tarraing à ad. Sin mar a fhuair gach fear a-mach dè an dleastanas a bha an urra ris. Nuair a chaidh a’ chiad sheirbheis, ann an Gàidhlig ’s ann am Beurla, a chumail anns an eaglais ann an 1910 thog iad mìle dolair eile. Bha an dà stìopall agus an dà dhoras air a’ phrìs a chur suas. Ach bha na h-Uibhistich agus na Hearaich riaraichte gu robh iad air an t-eadar-dhealachadh eatarra a dhèanamh follaiseach.

Tha àite eile faisg oirnn air a bheil Catalone. Sin far an do rinn Niall Mac a’ Phiocair, a dh’ainmich mi cheana, a dhachaigh. ’S e pìobaire, fìdhlear agus bàrd a bh’ ann a Niall Ruadh Mòr, a dh’fhàg eilean Bhàlaidh ann an 1831, aig aois leth-cheud bliadhna. Bha e air a bhith na shaighdear ann an Cogadh Napoleon. Bha e pòsta aig Anna Nic a’ Phearsain


[TD 344]

agus bha ceathrar chloinne aca. Nuair a chaochail Anna phòs e Mòr NicNeacail agus rug ise sianar chloinne dha. Nuair a dh’eug ise ann an Ceap Breatann phòs e Mairead Chamshron, i fhèin à Uibhist a Tuath.

Nuair a ràinig Niall ’s an teaghlach Ceap Breatann bha iad a’ fuireach anns an taigh-loidsidh aig ban-Èireannach O’Hearn ann am baile Sidni. Bha i iomraiteach airson biadh math ach cuideachd airson prìsean àrda. Cha robh Niall riaraichte idir leis an aoigheachd a fhuair iad:

Mo mhallachd-sa gu sìorraidh air cailleach Heran,
Siud far ’m bheil a’ bhiast ann am meadhan baile!
Theab gun tug i dhìomsa mo chuid is m’ anam
Airson grèim dhen bhiadh agus àite ’m fanainn.

Tha mi dol am bliadhna do Chataloan,
Far am bheil na Crìosdaidhean a-muigh romham;
Fàgaidh mi na biastan ud os mo dheidhidh –
Daoine mòra, fiadhaich, is Dia na ’n aghaidh!

Chan eil fiù ’s an làrach aig taigh cailleach O’Hearn ri fhaicinn an-diugh. Bha e ri taobh an taighe anns an do thogadh Eilidh mo bhean. Nuair a bhios sinn a’ dol a-mach air a chèile bidh mi a’ tilgeil oirre gur ann on a’ chaillich a thug i bhith na biast ann am meadhan baile. Agus bidh ise a’ fàgail ormsa gu bheil mi cho greannach ’s cho leamh ri Niall Ruadh Mòr.

Gu mì-fhortanach chan eil mòran den bhàrdachd aig Mac a’ Phiocair air maireann. Rinn fear Arbuckle, Uibhisteach eile bha na mhaighstir-sgoile an Ceap Breatann, cruinneachadh


[TD 345]

de na h-òrain aige ach cha deach iad riamh an clò agus chan eil sgeul orra. Mar sin chan eil ach iomall beag dhiubh air chuimhne.

Tha fear de na h-òrain – Òran nan Cat – anns a’ chruinneachadh de bhàrdachd Uibhist a dh’fhoillsich an t-Urramach Gilleasbaig Dòmhnallach ann an 1894. Bha fear a’ cluich na pìoba aig banais ann am Baile Mhàrtainn agus, ge brith càite an do leig e às a’ phìob, nuair a thill e ga h-iarraidh bha cait air am màl ithe.

Oidhche banais an fhìdhleir
Bha mi inntinneach eutrom.
Mo chridhe mire ri m’ inntinn,
’S bha gach nì leam a’ gèilltinn;
Pìob nan dos ’s i fo m’ achlais,
’S dhèanainn caismeachd do cheudan;
Mun tàinig deireadh na h-oidhche
Cha robh mìr dhith ri chèile.

Bha na cait an uair sin a’ toirt am beachd fhèin air na thachair. Bhuineadh fear dhiubh do bhàrd eile sa choimhearsnachd, Dòmhnall Bàn na Camairt:

Thuirt cat Dhòmhnaill na Camairt:
B’ fheàrr dhomh fantail sa mhòintich;
’S daor a phàigh mi mo shuipeir
No na dh’ith mi no dh’òl mi.
’S ann a chaill mi mo shùilean
Ge b’ e ’n cù bha ’g an sgròbadh
Airson craiceann seann rùda
’S gur e mùn thug a chlòimh dheth!


[TD 346]

Bhuineadh fear eile de na cait do dhuine bha air bheag meas ann an Uibhist, Aonghas mac Iain ’ic Ruairidh no, mar a b’ fheàrr aithne air, Maor nan Òrdagan Mòra.

Thàinig sgriach on Sgìr Phaiblich
A chuir sgreamh air an càileachd,
Cat Aonghais nan Òrdag
Labhairt fraochanach, fròmhaidh:
Cuiridh mise le diùrrais
Ann an sùilean a’ bhàillidh,
’S gu Ceap Breatainn gun sgiùrs mi,
Mar a thig ’s mar a thàinig.

Bha Maor nan Òrdagan Mòra a’ cuideachadh nan uachdaran aig àm nam fuadaichean. Gu h-annasach rinn e fhèin imrich do Cheap Breatann beagan bhliadhnaichean an dèidh Nèill Ruaidh agus cha robh iad a’ fuireach fada bho chèile. Lean am far-ainm ris, ach ’s ann am Beurla bha e: Angus <eng>Big Finger.<gai>

Bha am maor iomraiteach ann an dòigh eile cuideachd. Rinn Coinneach Odhar fàistneachd mu dheidhinn. Thuirt e: “Nuair a bhios maor nan òrdagan agus dall nan ceithir meòraibh fichead còmhla ann am Barraigh, faodaidh MacNèill Bharraigh a bhith dèanamh deiseil na h-imrich.” Agus tha e coltach gun do thachair an dithis aca air an aiseag eadar Uibhist is Barraigh nuair a bha am maor air a rathad le bàirligeadh gu MacNèill.

Chaidh dithis mhac le Niall Ruadh às an rathad aig muir. B’ e marbhrann dhaibh a’ bhàrdachd mu dheireadh a rinn e. Bha beatha chruaidh aige ach bha e làidir na bhodhaig ’s na inntinn. Bha e air aithris gun tug duine mòr làidir eile droch


[TD 347]

ionnsaigh air ach bha goirt an ceannach aige air. Rinn Niall coileach dubh dheth agus cha d’ fhuair e seachad air. Ged a chaidh a ghoirteachadh dona a’ gearradh coille bha Niall beò gus an robh e còrr is ceithir fichead. Bhiodh e ag obair a latha ’s a dh’oidhche. Aon turas bha e cadal ann an àtha agus dhùisg rodan e. Bha e ri ràdh nan aoireadh tu rodan gun teicheadh e agus cò b’ fheàrr air aoireadh na Niall Ruadh Mòr?

Cha robh càil a dh’iomall agam
A b’ urrainn dhutsa falbh leis;
Bìdeag de bhloigh coinneil,
A’ mhin a bha sa bhalg agam;
Ach ma ghoid thu ’gheir orm
’S gun do dh’fhàg thu mi gun soilleireachd,
Nam bithinns’ ort air beireachdainn
Bha coinnein teth ri d’ earball.

Nach bochd nach robh na cait Uibhisteach a dh’ith màl na pìoba còmhla ris san t-sabhal an Catalone. Bha iad air a chuideachadh gu ceal a chur air na rodain.

Rinn e cuideachd Òran nam Bodach, ach on a tha mi fhèin den a’ ghnè sin ’s fhèarr dhomh fuireach cuidhteas e.

Tha caochladh àiteachan an Ceap Breatann air an robh ainm Gàidhlig aig aon àm ach cha chluinn thu an-diugh ach an t-ainm Beurla, mar eiseimpleir Iona son Sanndraigh agus Port Hastings son Còbh a’ Phlàstair. Bha an t-ainm Còbh bitheanta. Ged nach robh dad ceàrr air mar fhacal Gàidhlig air a thogail o fhacal Beurla tha cuid an-diugh a’ smaoineachadh nach eil am blas ceart air. Thogadh athair na mnatha agam ann an Còbh nan Èireannach. Nam biodh e beò bhiodh rudeigin


[TD 348]

aige ri ràdh nam faiceadh e an soidhne-rathaid ùr a tha ’g ràdh “<eng>Irish Cove<gai> – Camus nan Èireannach”. Tha mi fhèin a’ feitheamh gu foighidneach gus am faic mi dè a’ Ghàidhlig a chuireas iad air an t-soidhne tha faisg air: <eng>“Rear Irish Cove’.<gai>

Tha corra dhuine fhathast ann an sgìr Mira aig a bheil Gàidhlig agus tha cuid aig nach eil a tha mothachail gu bheil iad air a’ phàirt as prìseile den dualchas a chall agus a tha dèanamh oidhirp air a h-ionnsachadh. Tha mi tachairt ri barrachd luchd-ionnsachaidh a tha fileanta ann an Gàidhlig na bha an seo o chionn deich bliadhna fichead. Tha Gàidhlig air a teagaisg ann an cuid de sgoiltean an eilein, ann an Oilthigh Cheap Breatainn, agus anns a’ Cholaiste Ghàidhlig. Tha sgoiltean oidhche son inbhich pailt. Tha An Clachan Gàidhealach aig Rubha Eachainn ann an Sanntraigh a’ dèanamh obair ionmholta son an dualchas a chumail air mhaireann. Tha Comuinn Ghàidhlig is Eachdraidh ann an coimhearsnachdan. Tha Comhairle na Gàidhlig ag obair còmhla ri pearsachan agus buidhnean a tha feuchainn ris an diog a chumail ann an dualchas nan Gàidheal. Agus tha Oifis Iomairtean na Gàidhlig, a chuir Riaghaltas Albainn Nuaidh air chois ann an 2006, a’ stri gu snuadh brosnachail a thoirt air cùisean a bha coimhead caran dubhach. ’S e dùbhlan mòr a th’ ann aiseirigh a thoirt air cànan a bha mu cheud mìle neach a’ labhairt o chionn cheud bliadhna ach nach eil ach aig beagan cheudan an-diugh.

Chaidh An Clachan Gàidhealach a chur air chois ann an 1960 agus anns na caogad bliadhna bhon uair sin tha e air fàs gu bhith na phrìomh ionad son tasgadh is mìneachadh dualchas nan Gàidheal an Albainn Nuadh. Tha e suidhichte air leathad os cionn Caolas nam Barrach, le sealladh brèagha


[TD 349]

air Loch Bras d’ Or. Tha taighean, sgoil, eaglais, bùtha, ceàrdach agus muileann-càrdaidh a’ toirt dealbh air na seann làithean. Chaidh na togalaich seo a ghluasad à ceàrnaidhean eile den eilean, ’s cha bu bheag an obair e. Tha fear de na taighean a bhios a’ cur a’ chianalais orm nuair a thadhaileas mi air. Chaidh a thogail le Ailean agus Màiri Dhòmhnallach agus am mic an dèidh dhaibh tighinn à Uibhist a Tuath ann an 1829. Bha e na dhachaigh do thrì ginealaich den teaghlach mus deach a ghluasad chun a’ Chlachain.

Tha A’ Cholaiste Ghàidhlig a’ dèanamh an dìchill ach tha iad air an glacadh ann an eabar eadar turasachd is teagaisg, eadar clò is ceòl is cànan. ’S fheudar gun do ghabh mi fiabhras nam bòrd ann an Alba. Tha e nam adhraibh fhathast, oir tha mi nise nam bhall de bhòrd-stiùiridh na Colaiste Ghàidhlig. Mar sin ’s mithich dhomh a cuideachadh ’s a ceartachadh seach a cronachadh. Tha a h-eachdraidh air a bhith cama-lùbach is connspaideach. Ged a tha fios aig an t-saoghal mhòr gu bheil i ann agus ged a tha ceanglaichean air a bhith aice ri Alba ’s e fìor bheagan aig a bheil cuimhne ciamar a thàinig Colaiste Ghàidhlig Cheap Breatainn gu bith.

’S e Aonghas Uilleam Rugg MacCoinnich – AWR – a chuir air chois i. Duine dùr, rag, trom air a chàirdean agus air a nàimhdean. Ach fear a chuireadh beul-milis air cùisean agus a gheibheadh èisteachd nuair a bhiodh e sireadh cobhair.

Rugadh AWR am Port Rìgh ann an 1891. B’ ann à Gallaibh a thàinig a dhaoine. B’ esan an treas fear de naoinear theaghlach. Aig aois dhà air fhichead chaidh e dha na Stàitean, far an d’ fhuair e obair mar ghàrnalair. Nuair a thòisich an Cogadh Mòr ann an 1914 chuir e aghaidh air Montreal agus ghabh e ’s an arm, ann am Freiceadan Dubh Chanada.


[TD 350]

Ged a fhuair e tachairt ris anns na truinnsichean thàinig e às a’ chòmhstri gun chiorram.

An dèidh a’ chogaidh bha e siabadh o obair gu obair gus an do chuir e roimhe dhol do cholaiste na diadhachd ann am Montreal. Nuair a cheumnaich e chaidh a ghairm gu eaglais ann am baile beag an Ontario, far an do phòs e boireannach òg a bha a’ teagaisg sgoile. B’ ann à Sasainn a thàinig a cuideachd-se ach thogadh i an Albainn Nuadh agus bha a bràthair na bhancair an Ceap Breatann.

An dèidh sia bliadhna a chur seachad an Ontario thàinig AWR gu coitheanal a bha bàn am Baddeck an Ceap Breatann. Shaothraich e an sin gu dìcheallach an toiseach ach mean air mhean bhuail e air gu robh barrachd air diadhachd a dhìth mus rachadh spiorad nan daoine ath-bheothachadh. Dh’fheumadh iad cuimhneachadh air na daoine bhon tàinig iad agus cumail dlùth ri cliù an sinnsir. Mura tachradh seo rachadh a’ choimhearsnachd fodha, air a mùchadh le na modhannan ùra Aimeireaganach.

B’ e seòrsa de cholaiste Ghàidhealach a bha fa-near dha. Ach cò às a thigeadh an calpa a thogadh i? Rinneadh a’ chiad oidhirp air airgead a chruinneachadh ann an 1938, le cèilidh mòr air a’ bhlàr-a-muigh. Ged nach robh goireasan-siubhail pailt aig an àm agus ged a dhrùidh na frasan orra chun na seice bha suas ri mìle neach an làthair. Leis an tacsa seo cha robh dol-às aig AWR ach a’ cholaiste thoirt gu buil. Eadar brosgal ri urracha-mòra, brìodal ri bancairean agus beul-binn ri riaghladairean, eadar tiodhlac is iasad, agus le saothair dhaoine saor ’s an-asgaidh, bha cùisean a’ coimhead gealltanach. Chuir MacCoinnich cuairt air feadh Chanada agus na Stàitean agus cha do thill e falamh. Ann am Boston


[TD 351]

thug tagradh ann an uinneag bùtha a-steach còig dolair an urra o mhìle neach. Bliadhna an dèidh a’ chèilidh mhòir dh’fhosgail Aonghas Dòmhnallach, Prìomhaire Albainn Nuaidh, a’ Cholaiste Ghàidhlig ann an St. Ann’s, ionad aig an robh àite sònraichte ann an eachdraidh nan Gàidheal. Bha an Dòmhnallach measail air cànan athraichean. Bha e cuideachd deònach barrachd luchd-turais a thàladh. Bha turasachd cultarail air aire fada mus do dh’fhàs na facail fasanta.

Cha b’ i seo crìoch an turais aig AWR ach a toiseach. Bha a’ cholaiste ùr fo a chùram agus ged a bha a bhean ga chuideachadh, gu h-àraidh le bhith brosnachadh gnìomhachas aodaich is figheadaireachd, bha an t-uallach trom. Bha e fhathast na mhinistear agus dh’iarr e cead an eaglais fhàgail. Fhuair e an cead ach cha d’ fhuair e an t-saorsa. Bha a’ cholaiste an impis a dhol fodha ann am fiachan. Bha daoine a’ ceasnachadh carson a bha i idir ann. An ann gu Gàidhlig a theagaisg ’s a bhrosnachadh, no an ann gu luchd-turais a shàsachadh le pìobaireachd is danns is tartain? An ann aig Gàidhlig no aig geansaidhean a bha prìomhachas? Cha deach a’ cheist sin fhuasgladh chun an là-an-diugh. Tha pàirt den fhreagairt anns an ainm ùr a thugadh air a’ Cholaiste ann an 1952: Colaiste Ghàidhlig nan Ealain Cheilteach agus Cheàirdean Dachaidh Ghàidhealach.

B’ e rùn AWR gum biodh caora air a h-uile cnoc agus beairt-fhighe anns a h-uile dachaigh. Ged a b’ fheàrr leis clò na cànan cha robh e cho nàimhdeil do Ghàidhlig ’s a bha ministear clèireach eile an Ceap Breatann aig an àm. Nuair a chual’ an t-Urr. Alasdair Moireach gu robh iomairtean mar a’ Cholaiste Ghàidhlig a’ dol air adhart thuirt e gum biodh e na b’ fhasa each marbh ath-bheothachadh na aiseirigh a thoirt air Gàidhlig.


[TD 352]

Chan e an fheallsanachd a bha AWR ag altram a dh’fhàg daoine mì-thoilichte ach a nàdar. Bha e frionasach, barallach agus danarra. Chaidh e mach air an luchd-obrach, air a’ choimhearsnachd, air muinntir na Gàidhlig. Ach cha bu mhutha leis sin na am poll-sitig. Bha e coimhead air fhèin mar mhac-samhail de Thormod MacLeòid a bha uair na mhinistear an St. Ann’s agus a thug an coitheanal gu ruige Sealan Nuadh. Britheamhan, fàidhean, slànaighearean. Bha AWR a’ cumail a-mach gu robh an taibhs aig Maighistir Tormod a’ tathaich na colaiste agus cha chaidleadh e air a h-àrainn. Nuair a chaochail e ann an 1967 bha a’ cholaiste dà fhichead mìle dolair ann am fiachan agus bha e fhèin air an dèirce. Cha robh mòran charaidean air fhàgail son a chliù a thogail.

Bhiodh cinn-cinnidh à Alba a’ faighinn cuireadh chun na colaiste. Cha robh Gàidhlig aig duin’ aca. Ach tha daoine fhathast aig a bheil cuimhne air fear às an t-seann dùthaich a thadhail ann an 1958. B’ esan ministear eile, an t-Urr. Somhairle Mac a’ Mhaoilein, a sgrìobh leabhraichean mu eachdraidh agus sloinntearachd agus a dheasaich Sporan Dhòmhnaill, a’ bhàrdachd aig Dòmhnall Ruadh mac an t-Saoir, bàrd Phàislig. Aig Mòd na Colaiste rinn e òraid ann an Gàidhlig nach robh idir sodalach. Thuirt e nach robh anns a’ Mhòd agus anns a’ Cholaiste ach butarrais is culaidh-mhagaidh. Bha mòran anns an èisteachd a dh’aontaich ris agus bhuail iad am boisean. Bhuail AWR a bhoisean cuideachd. Cha robh tuairmse aige gu robh Mac a’ Mhaoilein a’ bùrt às dha. Cha robh lideadh Gàidhlig aige.

Ma tha a’ chruinne a’ fàs blàth tha i fàs beag cuideachd. Nuair a thàinig mi gu Ceap Breatann an toiseach cha


[TD 353]

chreidinn gun tigeadh an latha nuair a bhithinn ag èirigh mun tig balt air an latha a dh’èisteachd ri Aithris na Maidne agus Coinneach Mòr. Tha dà rud às an t-seann dùthaich a tha toirt toileachadh mòr dhomh: Radio nan Gàidheal agus Am Pàipear Beag. Air an latha mu dheireadh de 2010, nuair a chuala mi Chì mi ’n Tìr mar Òran an Latha agus An Eala Bhàn mar Òran na Bliadhna bha mo chridhe agus mo chuimhne làn. Nuair a chunna mi Cèilidh na Bliadhn’ Ùire à Polla Charra air sgàilean a’ chompiutair aig deireadh na h-oidhche cha robh mo ghlainne falamh na bu mhò.

Tha e toirt tlachd dhomh a bhith cluinntinn luchd-ionnsachaidh na Gàidhlig a tha cho fileanta ris an fheadhainn a fhuair i aig a’ ghlùin. Ach, ma dh’fhaodas mi gearain beag bìodach a dhèanamh, bidh droch eadar-theangachadh a’ cur corraich orm. Chaidh mo phiobrachadh gu sgrìobhadh mun a’ chuspair sin anns an iris GATH nuair a leugh mi eadar-theangachadh annasach air an òran Oidhche na Dunàra le Niall MacIllEathain. Tha e ’g ràdh seo mu na caileagan bòidheach geanail a bha air bòrd a’ bhàta:

Bha meud-mhòr sa h-uile tè dhiubh –
Tirisdich a’ bruidhinn Beurla,
Muilich ’s Sgitheanaich, ’s b’ e ’m beud e,
Chaill iad gu lèir an cuid Gàidhlig.

Chaidh “bha meud-mhòr sa h-uile tè dhiubh” eadar-theangachadh mar <eng>“each one was ample-bosomed”.<gai> Faodaidh gu robh, ach chan e sin a tha meud-mhòr a’ ciallachadh.

Mus saoil sibh gu bheil meud-mhòr orm agus gun can sibh gur e Cànan is Cànran an t-ainm as freagarraiche son an


[TD 354]

leabhair seo tha an t-àm agam a thoirt gu crìch agus tilleadh gu far an do thòisich mi. Ri mo chiad chuimhne b’ e Deireadh na Buana, nuair a bha na cruachan arbhair tèarainte anns an iodhlainn, an t-àm airson tàmh is taingealachd. Sin mar a tha mise a’ faireachadh an-diugh.

Nuair a bha mi na mo ghiullan bha iomadh smuain is àmhailt aimlisgeach aig nach robh bun no bàrr a’ tighinn a-steach orm. Ann am faoineas na h-òige smaoinich mi gun còrdadh e rium a bhith nam sgrìobhaiche. Chomhairlich duine glic dhomh leabhar-latha chumail agus smuain sam bith a thigeadh thugam a chur sìos ann. Rud sam bith, thuirt e. Aisling a chunnaic thu, còmhradh a chual’ thu anns an taigh-bheag, litir gu Màiri Nighean Alasdair Ruaidh, seanfhacail a bh’ aig do sheanmhair, mar as fheàrr leat sushi na sgadan-saillte. Sgrìobh sìos rud sam bith a thig na do cheann, thuirt e. Latha brèagha air choreigin bidh rudeigin is fhiach agad ri innse.

Gu mì-fhortanach cha do ghabh mi a chomhairle. Fiù ’s ged a bhiodh liut agam air sgrìobhadh, nuair a tha mi an crochadh air mo chuimhne a-mhàin, tha mi diùid mu mo bheachdan a chur sìos an dubh ’s an geal. Chuir mi seachad mòran de mo bheatha fo smachd spògan an uaireadair. A-nis, on a tha mi air na bliadhnaichean iasaid a ruighinn agus o nach eil a’ riaghladh mo bheatha ach an cloc a bh’ aig mo shinnsrean – mo shùil, mo bhrù ’s an coileach – shaoil mi nach robh dol-às agam ach peann a chur air pàipear no an coimpiutair a chur air bhoil. Mura dèanainn spàin mhillinn adhairc. Chuala mi fear ag ràdh nach e idir an trioblaid gu bheil a h-uile neach aig a bheil coimpiutair a’ smaoineachdh gun tèid aca air leabhar a sgrìobhadh, ach gu bheil iad a’ sgrìobhadh fear. Carson a


[TD 355]

bhithinn-sa, luidealach de Luddite, eadar-dhealaichte bho chàch?

Nuair a bhios mi glagadaich air a’ choimpiutair bidh mi beachdachadh air goireasan sgrìobhaidh nan lathaichean a dh’fhalbh: clàir cloiche, papyrus, sglèat, itean, peansailean. Agus a’ cuimhneachadh air a’ chiad sanas-reic a chunna mi riamh ann am pàipeir: <eng>“They came as a boon and a blessing to men, the Pickwick, the Owl and the Waverley pen.”<gai> Saoilidh mi gum biodh iad sin uile na bu fhreagarraiche orm na an coimpiutair a tha ga mo shàrachadh. Nuair a bhios mi fhèin ’s i fhèin – tha fios gur ann boireann a tha rud nach èist riut – a’ dol a-mach air a chèile bidh am Biro a’ toirt furtachd dhomh. Agus nuair a leugh mi gum biodh Teàrlach Dickens a’ sgrìobhadh 4,000 facal gach latha le cleitean ghèadh a bha e fhèin ag àrach bha mi teabairt tilleadh a dh’Uibhist agus feum a dhèanamh de na h-itean aig na geòidh ghlasa tha milleadh a’ bharra.

Cha robh dad iomraiteach no sònraichte mu mo bheatha-sa a b’ fhiach fiù ’s mìle facal. ’S e ladarnas a th’ ann a bhith dèanamh luaidh air idir. Bha mi mar fhear san t-sreath: sìos is suas, sona is mì-shuaimhneach, trang is dìomhain, glic is gòrach. Ach bha mi fortanach thar nam bliadhnaichean. Thurchair dhomh a bhith anns an àite cheart aig an àm cheart.

Nuair a chaidh cuireadh a thoirt do sgrìobhaiche ainmeil innse dè na briathran a bhiodh freagarrach ann an iomradh a bhàis thuirt e gum bu toigh leis nan canadh iad gu robh e fuireach ann an taigh a bha tuiteam às a chèile, gu robh e fhèin crotach, crùbach agus rapach, agus gum biodh e tric ri fhaicinn a’ cuachail air feadh a’ ghàrraidh a’ casadaich ’s a’ bruidhinn ris fhèin. Ged nach sgrìobhaiche barraichte mise


[TD 356]

dh’fhaodainn na briathran ceudna a chleachdadh. Ach, a bharrachd orra, bu chòir dhomh aideachadh gu bheil mi den dream a nì gogail gu leòr air an spiris ach nach toir am follais ach maothag no ugh-milleadh-fithich.

Tha an fheallsanachd a bu mhath leam a leantainn aig an ìre seo de mo bheatha a rèir an t-seanfhacail gur fheàrr a bhith sona na bhith glic. Tha mi taingeil gu bheil mo cheudfathan agam fhathast. Tha dùrdan nan cat, Robag agus Peasan, a’ dearbhadh dhomh nach eil mo chlaistneachd air fàilligeadh. Ach nuair a bhruidhneas mi riutha tha iad a’ dearbhadh nach eil duine no ainmhidh a’ toirt feairt orm. Tha mi caomhnadh mo fhradhairc le bhith seachnadh an smodail air an teilebhisean. Son mo chuimhne a chumail fallain bidh mi feuchainn ri dhèanamh cinnteach nach innis mi an aon sgeul ceithir tursan dhan aon duine. Son mo bhlas agus mo chàil a shàsachadh bidh mi dèanamh fìon, ach cha leig an t-eagal leam stuth nas treasa a ghrùdadh. A dh’aindeoin cho tric ’s a tha mi air searragan is dramaichean beaga socair ainmeachadh anns an eachdraidh-beatha seo.

Tha mi mobhsgaideach mu shlàinte bodhaig. Bidh mi toirt a chreidsinn orm fhèin gur e eacarsaich a th’ ann a bhith ruith air falach air na trì Rotweillers an ath dhoras, a’ seachnadh dleastanais, a’ leum gu co-dhunadh, a’ carachd ri GOC, agus a’ gearradh seachd leumannan den chaothach ag èisteachd ri blabhdaireachd luchd-poilitigs. Tha mi creidsinn gum biodh e na b’ èifeachdaiche barrachd tìde chur seachad a’ ruideanachd air a <eng>“Nordic track”.<gai> Tha mi ro shean son leum a’ bhradain agus car an sgairbh fheuchainn.

Ged a bha gach obair anns an robh mi an sàs nan uallach cha robh iad nan eallach. Fhuair mi cothrom nach d’ fhuair


[TD 357]

an ginealach a thàinig romham. Ach an do dh’fhàg sin mi na bu ghlice agus na bu shona na bha iadsan? Bidh mi tric a’ smaoineachadh air dè rinn an ginealach acasan nach do rinn sinne.

Chaidh mo phàrantan tro chruadal nach deach mise, ach cha robh iad a’ meòrachadh ’s a’ gearain air cho doirbh ’s a bha am beatha. ’S ann a bha iad taingeil airson cho fortanach ’s a bha iad. An dèidh an dara cogaidh bha daoine a’ sireadh saoghal na b’ fheàrr agus a’ cur luach air càirdeas is caidreabh is dleastanas. Dh’fhàg iad an dìleab sin againne. Ach dè rinn sinn leis? An do thog sinn saoghal ùr air na bunaitean sin gus suidheachadh na b’ fheàrr a chruthachadh son an àil ri teachd? An do ghlèidh sinn fiù ’s na fhuair sinn?

Ann an iomadh dòigh sheall an ginealach romhainn gu bheil sinn an crochadh air daoine mun cuairt dhuinn agus gu bheil e mar fhiachaibh oirnn a bhith taiceil dhaibh. A bharrachd air càirdean is nàbaidhean tha sinn an eiseimeil dhaoine nach aithne dhuinn. Bha uair a bha daoine a’ sireadh buannachd dhan choimhearsnachd. An-diugh tha sinn nas dualaiche bhith sireadh buannachd phearsanta. Tha sinn air ar beò-ghlacadh le teicneòlas is innleachdan is iomasgladh de gach seòrsa. Eadar Yahoo is Google is Facebook is Twitter tha sinn a’ sporghail ann am fàsaichean fiosrachaidh. Ach a bheil sinn nas eòlaiche agus nas teòma?

Leis a’ cheist sin cuiridh mi dheth an coimpiutair agus gabhaidh mi gu cridhe comhairle mo sheanar: “Is fheàrr dhut do bheul a chumail dùinte ’s a bhith air do mheas mar amadan na fhosgladh is dearbhadh le cinnt gur e glaoic a th’ annad.” Nam biodh e a’ leughadh an leabhair seo tha amharas agam gun canadh e: “Nach tuirt mi riut!”


[TD 358]

O nach eil mòran lòn air fhàgail son steall a chur asta ’s mithich dhomh a bhith mothachail air briathran a’ bhàird Aonghas MacIllFhaolain à Eilean Mhàrgaraidh:

O ’s geàrr an ùine gun teirig là;
Thig an oidhche ’s gun dèan mi tàmh;
Mo chadal buan-sa bidh e cho suaimhneach,
Ma bhios mo chluasag san Innis Àigh.


[TD 359]

[Blank]


[TD 360]

[Blank]


[TD 361]

Dèidh-ràdh


[TD 362]

[Blank]


[TD 363]

Ùrnaigh Uilleim Chràbhaich

(Rinn mi an t-eadar-theangachadh seo o bhàrdachd Raibeart Burns nuair a bha mi nam oileanach agus nochd e ann an Leabhar Bliadhnail Comunn Gàidhealach Oilthigh Dhùn Èideann 1964-65)

O Thus’ tha còmhnaidh anns an speur,
Bheir dhuinn ar duais mar ’s miann leat fhèin,
Chuireas deich a dh’Ifrinn ’s aon gu Nèamh
Air sgàth do ghlòir,
’S chan ann son peacadh no deagh euchd
Rinn iad dhan deòin.

Molam-sa nis do chumhachd mhòr
Gun d’ fhàg thu mise ’n tìr nam beò
Ged ’s lìonmhor neach on tug thu ’n deò
’S nach cual’ am brag –
Ach mise air m’ fhàgail mar bu chòir;
’S i seo mo lag.

Carson a bhithinn-sa, aingidh bochd
Bha airidh air mo chur dhan t-sloc,
A thoill droch dhìol air sgàth an lochd
Rinn Àdhamh ’s Èubh,
Air mo thogail suas air bhàrr nan cnoc
’S mo shùil ri Nèamh?


[TD 364]

On uair a rugadh mi air tùs
Air ifrinn theinntich bha mi dlùth,
Far ’eil diasgan fhiacall ’s sgiabadh shùl
Is sgread is ràn
Aig deamhnan fiadhaich ’s iargalt gnùis,
Ri puist an sàs.

Ach seo mi nis, fa chomhair sluaigh,
Nam eiseimpleir air mìle buaidh,
Nam charraig dhaingeann, chaoidh nach gluais
Gun tig an t-eug;
Fear-stiùiridh mi is aodhair cruaidh
Air d’ uile threud.

O a Thighearna, aidicheam gu luath
Gum bi ana-miannan uair is uair
A’ strì rim fheòil ’s gam fhàgail truagh
Gun fhois gun tàmh.
Ach ’s lèir dhut anmhainneachd an t-sluaigh,
Le peacadh làn!

A Thighearna, ’s aithne dhut mu Mhòir –
Thoir mathanas dhomh, a Rìgh na Glòir,
Oir rinn mi euchd oirr’ nach bu chòir,
Mo mhasladh buan!
Cha tog mi tuilleadh ri mo bheò
Mo chas oirr’ suas.


[TD 365]

’S dòcha gu bheil seo na bhior nam fheòil
A’ strì gach là is oidhch’ rim leòn,
Eagal ’s gu lìonar mi le pròis
A-thaobh mo chliù;
Ach feumaidh do smachd-sa, Dhè, bhith oirnn;
’S e sin do rùn.

Beannaich na thagh thu anns an sgìr,
Gur do roghainn iad tha fios is cinnt;
Ach cronaich an fheadhainn sin chaidh clì
’S tha dèanamh tàir
Air d’ urracha dìleas feadh na tìr;
Tha ’n gnothach nàr.

Dìoghail air Calum Ruadh nan cleas,
’S e ’n call a leithid bhith nar measg –
Grìosadh is ceòl is òl gun fhiost’,
’S e sin a dhòigh.
Ach on t-sluagh seo gheibh e barrachd meas
Na ’m ministear còir!

Nuair bha e ’n uiridh air an stòl,
Ga smachdachadh airson an òil,
Rinn e fanaid air na daoine còir’
Bha ga chur ceart.
Leag thusa do mhallachd air a sheòrs’
’S thoir bhuap’ an neart.


[TD 366]

A Thighearna ’s e mo dhùrachd bhlàth
Gun tuit do dhiomb air seanadh Àir,
’S gu leag thu sìos iad chun an làir,
Mar dhuais droch-bheairt,
Na caomhainn iad, na trustair ghrànd’
Nach toir oirnn feairt.

A Chruthaighear, seall air Dòmhnall Mòr:
Tha gaoir nam fhuil is crith air m’ fheòil
Nuair chuimhnicheas mi brìgh na sgeòil
Bha aig’ ri inns’,
A’ feuchainn, le briathran gleusd’ a bheòil,
Ri ’r cur a dhìth.

Dèan airsan dìoghaltas a Dhè,
Is air na fir a dh’fhastaidh e;
Na seall dhaibh tròcair is na èist
Rin ùrnaigh riut.
Sgrios iad air sgàth do dhaoine fhèin
’S bidh moladh dhut.

Ach cuimhnich ormsa, mise mhàin,
Le tròcair is le sonas àigh,
Tog mi air spiris os cionn chàich
Nam ghaisgeach treun,
Is agadsa bidh a’ chliù gu bràth.
Amen! Amen!


[TD 367]

An t-Slabhraidh

(An rannaghail seann-fhasanta leis an do choisinn mi Crùn a’ Bhàird aig a’ Mhòd Nàiseanta ann an 1961. Bha seo mus do dh’fhàs am Mòd “Rìoghail”. Sin mo leisgeul nach robh mi fasanta. Ged a bha mi dubhach mu chor na Gàidhlig bha aiteal dòchais agam nach robh i fhathast air an eileatrom).

Thug rinn na spaide gliong nuair bhuail i cruas
’S mi ruamhar fuinn air goirtean buan na cròic.
Bha ’n talamh beò, is b’ iongnadh leam ra luaidh
Mar dhùisg mi às a’ chluain an t-slabhraidh bhreòit’.

Thog mi gu faicleach i, le iomadh smuain
A’ sruthadh on mhac-meanmain luath gun treòir;
Shaoileam gu robh iomadh dìomhaireachd rith’ fuaight’
Nach fhaodainn fhuasgladh ged b’ e sin mo dheòin.

Nam bithinn fileanta mar bhàrd nan rann,
Na briathran faisg dhomh, ’s brìgh mo smuain da rèir,
Lùiginn a chur an cèill an cainnt neo-ghann
A liuthad bann nach fhuasglar dhomh fon ghrèin.

A liuthad ceist nach mìnichear a chaoidh,
Air nach eil buaidh aig eanchainn chloinn nan daoin’;
A mhaireas dìomhair gus ar cridh’ a chlaoidh
A’ strì ri freagairt, ’s gun am freagradh saor.


[TD 368]

Cha robh nam làimh ach slabhraidh aosta bhreun
A chunnaic latha b’ fheàrr ’s a chaill a clì;
Spùinn rèim na h-aimsir grinneas bhuaip’ is feum,
’S thug dreach na meirge caochladh air a lì.

Ionann leam a cor ri càs an t-saogh’l,
Ri càs mo dhùthcha is mo dhaoine fhèin;
Bha uair nach fhaicte air a siubhal gaoid,
Ach a-nis, mar sinne, bha i chaochladh gnè.

Bha tuar na meirg’ a’ truailleadh mo dhà làimh
’S mi làimhseachadh gach dul le meòirean caomh,
Eagal ’s gum briseadh iad o chèil’ ’s nach fhaighte slàn
An t-iarmad dh’fhàgadh den an t-slabhraidh aost’.

Shaoileam gu robh dìomhaireachd àrsaidh rithe fuaight’.
Dè b’ fheum dhi no cò às a thàinig i bho thùs?
Am fac’ i cothachadh is triall nan iomadh àl
Mun do chnàmh a neart le seacadh anns an ùir?

’S iongantach mur robh i uair de chruaidh na Spàinn,
A dhealbhadh ann an neart ’s nach toireadh gèill,
Mun d’chinnich gaiseadh, le cion suim is tàir
Thug laigse ’s meirg is breothadh leis na cheum.

Is ionann sin ’s ar daoine tro gach linn;
An tùs ar sinnsir bha iad dìreach slàn,
Ach shìolaich gaoid a spùinn an uile chlì
’S a dh’fhàg iad meata balbh, gun chomas spàirn.


[TD 369]

’S e sin a’ chuibhreann fhuair a’ Ghàidhlig chòir;
Dh’fhàg cion na diù i seacte breun nar linn;
Bha uair a chualas i an cùirt Chinn Mhòir;
An-diugh cha chluinnear i ach tearc nar tìr.

Co-ionann ris an t-slabhraidh ud a dhùisg mo smuain
Chaill i a smuais nuair theothaich dhi mì-rùn.
Chinnich a’ mheirg is leigheas dhi cha d’ fhuair;
Chaill i a buaidh gu neoichiontach san ùir.

Mun do theast gach smuain a ghluais nam aigne bheò
Bha fa mo chomhair sealladh air mo dhaoin’ –
Am faileasan tighinn eadar mi ’s an tòic
De dh’iarrann meirgeach fòtasach rim thaobh.

Chuir mi na ceistean ri na tinnean balbh
Nach b’ urrainn freagairt lìbhrigeadh gu rèidh,
Ach a dh’fhan nan tost le clos an tìr nam marbh,
Is mise strì ri fosgladh chur an cèill.

Carson a dhealbhadh thu an tùs do rèis?
An ann gu cur ri neart an nì bha fann
Le ceangal daingeann diongmhalta nach gèill
Ged theannadh streupair’ bagradh briseadh bhann?

Mar sin a sheas ar n-athraichean air tùs,
Guaillean ri chèil’ cur casg air nàmhaid borb;
Ach thàrmaich laigs’ thug sgaradh air na laoich,
’S bhrùchd nàimhdean mì-runach thug gaoid nan lorg.


[TD 370]

’S dòch’ gur e d’ fheum bhith cur fo chuing ’s fo chìs,
Cur chuibhrichean air neach a dh’iarradh saors’,
’S briseadh gu ’shìth ’s a shonas bho gach strì
Bha ga thoirt gu inbhe b’ ìsle cus na brùid.

Dhearc sùil a’ mhic-meanmainn fad an cian
Air deòraidh bhochd fo chuing nam maighstir meallt –
Uireasbhach, lag, an colainnean fo phian,
Fo chuip fhir-fuadain fhuair an cuid le feall.

Tha iomadh feum gun cuirte slabhraidh chruaidh:
Gu neartachadh, gu crioslachadh ’s gu cur fo chìs.
Ach bheir ruith na h-aimsir caochladh air a snuadh;
Thig anfhannachd is fois an dèidh an sgìos.

Is ionann sin ri eachdraidh chorraich ghairbh
Nan laoch bha mu na cailbhichean seo tàmh;
Ge mòr an treis’ bha ’m beath’ anshocair searbh,
’S cha d’ fhuair iad fois mur d’ fhuair am plosg a’ bhàis.

Tha ’r cainnt ’s ar cleachdaidhean an-diugh air chall,
Mar bha an t-slabhraidh bhreòit’ na tost fon ùir;
Smal na meirg toirt bhuaip’ a dreach aig a’ cheann thall,
Ga fàgail fann ’s a brosnachadh a mùig.

Saoileam gun cluinn mi tuiream anns a’ ghleann:
Dunal gun fhois a’ caoidh na dh’fhalbh ’s nach till;
Cumha na chaidh air faondradh bhuainn ’s air chall,
’S nach tog an ceann tro dhoimhneachd bhuain na cill.


[TD 371]

Bha ’n t-slabhraidh mheirgeach fhathast na mo làimh,
Smuain air muin smuain a’ ruith tron eanchainn bheò,
Iomagain is briseadh dùil toirt buaidh air càch,
An lorg na samhla dhùisg mi às a’ chòs.

Samhla air neart is lagchuis, taobh ri taobh;
Samhla air cuibhrichean gu cur an sàs;
Samhla air cumhachd gramail chaill a lùths,
Samhla na dìomhaireachd toinnte ri ar n-àl.

Samhla air aonachd dh’fhaodadh a bhith buan,
A’ filleadh cànain, daoine ’s nòs ri chèil’,
Aonadh nach gabhadh briseadh sìos na bhruan
Ge mòr a bheithir bhagradh bhith ga reub.

Ach cha chrìoch mo sgeòil cion misnich ’s briseadh dùil,
Ach plathadh dòchais tighinn gu fann air sgèith;
An samhla cur tuar slàinte na mo ghnùis
’S a’ sluaisreadh aigne bheò ’n taobh stigh mo chlèibh.

Ghiùlain mi dhachaigh leam an t-slabhraidh chrìond’,
’S ri leac an teintein dh’fhuadaich mi a meirg;
Le buillean bras’ an ùird ’s le faobhar geur
Dh’ùraich mi ’n loinn a bhuin dhi seal ’s a their’g.

Fo smal na meirg bha dul is dul gun ghaoid,
Drithleannach uair, an tuar a nis air falbh.
Ach iarmad ann den neart ’s den treis’ a dh’aom,
Fuidheall air nach do bhuadhaich lobhadh marbh.


[TD 372]

Smàlar gach teine ach mairidh sradag beò;
Seargaidh an ròs, ath-chinnidh i fon driùchd;
Fo chlàmhainn shìon thig aiteal grèin’ tro sgòth;
’S an tinneas bhreun thig breòch-shlaint’ mus tig aog.

Ruaigeamaid sal na meirg le spàirn bho ’r tìr,
Dh’aiseag na loinn a bhuineadh dhi bho chian;
Mosglamaid às a’ cheò a chòmhdaich sinn,
Biodh spionnadh ùr a’ smuaisleachadh nar cliabh.

Ìosal ge bheil ar staid, lapach ar rùn
Gu togail tòrachd na tha ion ’s air dìth,
Biodh èibhleag bhras na h-oighreachd tha dhuinn dùth
A’ beothachadh le sùrd nach mùch ri tìm.


[TD 373]

An Doras

(Seo a’ chiad sgeulachd a sgrìobh mi son a craoladh, nuair a bha mi teagaisg an sgoil Cheann a’ Bhàigh. Bha i air tè de thrì sgeulachdan a rinn mi airson na sreath Sgeul na h-Aon Oidhche. Chanadh cuid gu robh agus gu bheil mi cho cearbach agus cho mobhsgaideach ri cuspair na sgeòil).

Feumaidh gu robh toiseach soilleireachaidh ann an uair a dhùisg mi às mo chiad-chadal. Anns a’ mhùg solais a bha tighinn tron sgoltadh eadar an dà chùirtear bu lèir dhomh air èiginn taobh thall an t-seòmair. Ach leis an tuaineal eagalach a bha nam cheann, agus leis mar a bha an rùm a’ tulgadh, chan fhaicinn ach faileasan liasach mòr-thimcheall orm. Leig mi mo cheann air ais air a’ chluasaig feuch am faighinn faochadh.

’S fheudar gun do rinn mi norrag a-rithist. Co-dhiù, an uair a dh’fhosgail mi mo shùilean, bha i air fàs na bu shoilleire agus chithinn càit’ an robh mi. Bha mo cheann gu sgàineadh. Ach cha b’ e sin a-mhàin a bha cur rium. Eadar mo chadal ’s mo dhùisg bha rudeigin a’ gleac rim inntinn air nach b’ urrainn dhomh grèim a dhèanamh. Shuath mi na praban far mo shùilean agus choimhead mi mun cuairt orm.

B’ e seòmar-cadail cumanta gu leòr a bh’ ann, leis an àirneis a chitheadh tu gu bitheanta ann an rùm den t-seòrsa: leabaidh, ciste-dhràthraichean, preasa-aodaich, brat-ùrlair a bha uaireigin spaideil ged nach robh mòran an èis an-diugh dheth, cùirtearan crìona ris an uinneig, agus pàipear craobhach air a spliachdadh le flùraichean mòra dearga ris a’ bhalla.


[TD 374]

Chaidil mi fichead uair ann an rùm dhe leithid. Ach, an dèidh sin, bha mi cur umhail air an fhear seo. Bha rudeigin ceàrr nach robh mi tuigsinn – rudeigin fada, fada ceàrr.

Leis a’ bhruaillean a bha nam cheann cha robh mo smuaintean uabhasach soilleir. Ach dh’fheuch mi ri beachdachadh càit’ an robh mi, ciamar a thàinig mi ann, agus dè chuir ann mi. Ged a bha sgleò a’ tighinn eadar mi agus na lathaichean a chaidh seachad, theann e air togail mean air mhean agus dh’fheuch mi ri cuimhneachadh air gach nì a thachair an-dè.

Bha mi air chuairt ann an ceàrnaidh iomallach den dùthaich. Rug feasgar geamhraidh orm ’s mi fada on dachaigh, agus o nach do dh’ith mi caiteag o mhadainn smaoinich mi gu stadainn aig a’ chiad taigh-òsta air an t-slighe ’s gun gabhainn mo shuipear ann mus dèanainn air an taigh.

Bha an rathad camaidealach agus le ciaradh an fheasgair bha an sgìr a’ sìor fhàs na bu ghruamaiche agus an aimsir na bu bhagarraiche. Air m’ aineol air an astar, cha robh mi ach a’ stiùireadh a’ chàir air thuairmse an dòchas gu ruiginn àite-còmhnaidh fhad ’s a bhiodh càil an latha ann.

An ceann beagan ùine shaoil mi gu faca mi dùbhradh eadar mi ’s lias. An uair a ràinig mi na b’ fhaisge chunnaic mi gur e coltas taigh-òsta a bh’ ann agus rinn mi toileachadh ris. Gheibhinn a-nis grèim bidhe agus leiginn m’ anail mu rachainn na b’ fhaide.

Stad mi an càr air beulaibh an taighe agus choisich mi suas chun an dorais. Bha e cur iongnaidh orm nach robh biùg solais ri fhaicinn anns an fhàrdraich, ach thug mi ’n aire gu robh cùirtearan troma air an tarraing ris na h-uinneagan. ’S e àite farraireach tha seo cinnteach gu leòr, thuirt mi rium fhèin, ’s mi eadar-dha-bharail co-dhìu dh’fhanainn no dh’fhalbhainn. Ach ghlac mi de mhisneachd na ghnog an doras.


[TD 375]

Rinn cù comhart air cùl an taighe. Thug cuideigin spochadh thuige agus nochd gath solais tron leòsan os cionn an àrd-dorais. Leig na bannan diasgan agus dh’fhosgail an doras air a loman shocair. Bhrùchd ceann cràisgeach dubh a-mach eadar a’ chòmhla ’s an ursann.

“Dè tha dhìth ort?” Thàinig crith annam nuair a chuala mi an guth cròbhaidh frionasach. “Bhithinn fada nur comain na faighinn grèim bidhe.” Shaoileam gun deach a shùilean tromham mun do fhreagair e mi, ach dh’fhàs an guth beagan na bu chiùine. “Chan eil dad agam ri làimh an-dràsta”, ars esan, “ach mura bi e mòr leat fuireach greiseag deasaichidh mi greimean air choreigin. Faodaidh tu thu fhèin a gharadh aig an teine gus am bi e deiseil.”

Threòraich e mi gu seòmar ann an iochdar an taighe. An uair a chunnaic e gu robh mi air mi fhèin a shocrachadh ann an sèithear dh’fhalbh e mach agus dhùin e an doras às a dhèidh.

Shaoil mi gur e fear-an-taighe a bh’ ann, ach chuir e iongnadh orm gu robh an fhàrdraich cho falamh fuaraidh, mar nach robh fo dhruim an taighe ach esan na ònrachd. Agus, an dèidh sin, cha robh e coltach ri fear ris am biodh taigh-òsta an urra.

Nuair a dh’fhàg e an rùm bha mi dèanamh ìomhaigh dheth nam inntinn. Siochaire mòr duine bh’ ann; durghaidh, doimhearra, le bun fiasaig agus cràisg de fhalt dubh a’ tuiteam a-nuas mu mhailghean; seann gheansaidh robach breac air, agus briogais chlò le dubhag air gach glùin. Cinneach agus àite annasach, thuirt mi rium fhèin, ach cha do chuir mi an còrr diù ann aig an àm. Bha sgìths agus acras a’ toirt buaidh air gach smuain eile a dh’fhaodadh a bhith carachd nam inntinn aig an dearbh mhionaid.


[TD 376]

Bha pasgan leabhraichean air stòl ri taobh an teine. Thog mi fear dhiubh gus an tìde chur seachad ga leughadh mus tigeadh an t-suipear a-steach. ’S e ainm an ùghdair a ghlac mo shùil. Bha mi air cuid de na sgeulachdan aige a leughadh roimhe agus bha iad air còrdadh rium. Bha alt snasail aige air sgrìobhadh mu fhairichidhean is aignidhean dhaoine. Shaoileadh tu gu robh thu eòlach air an fheadhainn air an robh e bruidhinn.

Anns an leabhar seo bha e toirt iomraidh air duine bha fo ghlais ann an seòmar uaigneach, ’s e air a chlisgeadh leis an eagal. Bha mòran airgid air a shiubhal agus bha e ’m beachd gu robhas an impis a robaigeadh, no na bu mhiosa na sin.

Cha d’ fhuair mi ùine an sgeul a leughadh air fad, oir cha b’ fhada gus an tàinig fear-an-taighe – mas e fear-an-taighe a bh’ ann – a-steach leis an t-suipear mar a gheall e. ’S abair suipear: sitheann, buntàta, ’s aran greideil air an càrnadh air truinnsear gus an robh e cur thairis, agus glainne lionn air an do chuir mi fàilte ’s mi gu tèachdadh leis a’ phathadh. Saoil a bheil an duine seo a’ cumail an taigh-òsta na ònrachd, thuirt mi rium fhèin nuair a chunnaic mi cho math ’s a bha an t-annlan.

Bha mi cho fann leis an acras ’s gun do chòrd an t-suipear ud rium mar nach do chòrd biadh riamh roimhe. Bha mi air an truinnsear agus mo chorragan imlich mura b’ e gun tàinig mo shiad a-steach a thogail nan soithichean.

Thug mi taing dha airson a choibhneis agus thuirt mi gu feumainn togail orm air mo shlighe. “Làn dìth do bheatha fuireach cho fad ’s a thogras tu,” ars esan. “Chan eil fo na cabair ach thu fhèin. Tha aisnis gu bheil ceò trom a’ dol a thuiteam a-nochd, agus chan e sùgradh a bhith air druim an rathaid mhòir anns na ceàrnaidhean seo ma dh’fhàsas e dùmhail.”


[TD 377]

On a bha an sgìths an impis buaidh fhaighinn orm chan fheumainn mòran coiteachaidh gus fuireach, agus ghabh mi ri a thairgse gu toilichte. Shocraich mi mi fhèin air ais anns a’ chathair mhòir ’s mi nise saoirsneil nach robh agam rim aghaidh a chur air an t-slighe rògach ud ann am marbhan na h-oidhche.

Sguab esan leis na soithichean agus dh’fhalbh e, a’ monabar a’ dol a-mach an doras gun cuireadh e botal teth dhan leabaidh dhomh.

Thug mise thugam an leabhar a-rithist, gus an tuilleadh a leughadh mun fhear a bha falach an airgid fon chluasaig. Cha do thog mi mo shùil far na duilleig gus an do ràinig mi deireadh na sgeòil.

Bha teas an teine a’ toirt norradaich cadail orm, ach dhùisg mi le athadh nuair a dh’fhosgail an doras. Seo esan a-rithist, le gad iuchraichean a’ gliogadaich na làimh. Chaidh e null gu preasa agus thill e chun a’ bhùird le botal agus dà ghlainne. Dh’fhairich mi àileadh an uisge-bheatha nuair a thug e an àrc às a’ bhotal. Tha cuid de uisge-beatha nach tig ri mo chàil agus thug mi sùil air m’ fhiaradh feuch de an seòrsa stuth a bh’ ann. Ach cha robh bileag no sgrìobhadh sam bith air a’ bhotal.

Lìon e na glainneachan gum blad agus sheot e tè thugam tarsainn a’ bhùird. Chan eil fhiosam cia mheud a thràigh sinn mun do ràinig sinn grunnasg a’ bhotail ach bha aon rud àraidh air an do ghabh mi beachd. Theirear gu fuasgail an t-uisge-beatha teanga duine, ach ’s ann a bha sinne sìor fhàs sàmhach. Chan e duine còmhraideach a bh’ ann agus cha bhi mi fhèin a’ cur às mo chorp a bharrachd, deoch-làidir ann no às.

Eadar deoch is biadh is blàths bha mi coma ged a chuirinn


[TD 378]

mo cheann fodham. Dh’iarr mi air mo leisgeul a ghabhail agus chaidh mi dh’iarraidh mo bhaga dhan chàr.

An uair a bha mi air an starsnaich thug mi sùil thar mo ghuailne. Ar leam gu faca mi iomall a’ chùirteir a’ fosgladh agus dà shùil ghionach fo logaidh agus mailghean dubha gam dhùr-choimhead. Ach tha e furasta do dhuine rud a thoirt a chreidsinn air fhèin. Nuair a thill mi air ais a-staigh bha an t-òstair gam fheitheamh aig bonn na staidhre gus mo threòrachadh chun an t-seòmair anns an robh mi dol a laighe.

Bha mo chuimhne a’ tighinn air ais beag air bheag. Bha na thachair an-dè a-nis na bu shoilleire dhomh. Ach, nam shìneadh an siud air an leabaidh, bha rudeigin dìomhair a’ gleac rim inntinn air nach fhaighinn fodha no fairis.

Chuimhnich mi air an sgeulachd a bha mi air a leughadh. Agus thàinig caochladh cheistean a-steach orm. An robh an t-òstair am beachd mo robaigeadh? An robh an t-uisge-beatha air a phuinnseanachadh? Carson nach robh sgrìobhadh air a’ bhotal? Carson a bha e gabhail fàth orm nuair a bha mi toirt mo bhaga às a’ chàr? Carson a bha mi cho an-athach ’s gun do dh’fhan mi anns an àite sgreamhail seo? Agus fichead ceist eile.

Shìn mi mo làmh gu mo sheacaid agus thug mi thugam mo leabhar-pòcaid. Aon, dhà, trì, ceithir, còig notaichean. Cha robh an t-ionmhas mòr ach cha tiginn ach èiseil às aonais. Phaisg mi na notaichean gu cùramach fon chluasaig.

Bha mi smaoineachadh a-nise gum biodh m’ inntinn aig fois. Ach cha robh. Bha rudeigin eile ga mo chur triollainn, nam b’ urrainn dhomh thuigsinn dè. Bhuail e orm. Carson a bha mi cur umhail air an rùm?

Thug mi sùil mun cuairt agus, mu dheireadh thall, thàinig


[TD 379]

e thugam. Cha robh doras idir air an t-seòmar! Bha gach nì eile nàdarra gu leòr – an leabaidh, a’ chiste-dhràthraichean, am preasa – ach cha robh sgeul air an doras! Agus mura robh doras ann ciamar air an t-saoghal a fhuair mi steach?

Bha mi nise deimhinne gu robh rud dìomhair a’ tachairt anns an taigh seo. Thug mi sùil air an uaireadair. Leth uair an dèidh còig. Bhiodh ùine agam air astar cuimseach a chur às mo dhèidh mus èireadh daoine. ’S e sin, na faighinn air falbh gun fhiosta.

Dh’èirich mi agus chuir mi umam ann an cabhaig. Dh’fhosgail mi an uinneag cho fàilidh ’s a b’ urrainn dhomh. ’S ann air cùl an taighe bha i, mu dheich troighean os cionn na talmhainn. Thilg mi sìos mo bhaga agus leum mi fhèin às a dhèidh. On a bha an càr air beulaibh an taighe dh’fheumainn coiseachd air mo chorra-bid mus dèanainn fuaim air a’ mhorghan. Nuair a ràinig mi an càr thug mi sùil mun cuairt. Ma bha mi air mo chlisgeadh roimhe seo thuit mo thud ’s mo thad orm buileach a-nise. Bha an doras mòr sraointe fosgailte agus fear an taigh-òsta na sheasamh an sin anns an dearbh riochd ’s an robh e a-raoir, agus an dearbh sgraing air aodann.

Bhiodh e smaoineachadh gur ann a’ feuchainn ri teicheadh gun chuid-na-h-oidhche a phàigheadh a bha mi. Dè chanainn ris? Chaidh mi a-null far an robh e agus thuirt mi a’ chiad rud a thàinig thugam: “Càite bheil doras an rùim agam?”

Chaidh e steach romham agus lean mi e gu similidh suas an staidhre gus an do ràinig sinn an seòmar-cadail. Phut e an doras. Ach ma phut cha do dh’fhosgail. Chrom e sìos agus choimhead e tro tholl na glaise. Chrath e cheann. Chaog mise mo shùil rithe an uair sin, ach chan fhaicinn lias. Sheall sinn


[TD 380]

air a chèile mar gum biodh an dara fear a’ cur na coire air an fhear eile. An sin chuir e a ghuallainn ris an doras. Leis an ùpaig dh’fhosgail a’ chòmhla mu dhà òirleach. B’ ann aig a’ cheart mhionaid sin a thog an sgleò far mo chuimhne-sa. Cha b’ iongnadh ged nach biodh doras air an rùm!

An uair a chaidh mi dhan t-seòmar ud a-raoir mhothaich mi nach robh iuchair idir anns a’ ghlais. Co-dhiù ’s e an leabhar, no an t-òstair, no an sgìths, no na dramaichean a thug buaidh air m’ inntinn, bhuail an t-eagal mi. O nach gabhadh an doras glasadh ghluais mi am preasa mòr gu a chùlaibh gus nach gabhadh e fosgladh on taobh a-muigh. Cha b’ iongnadh ged nach fhaicinn-sa an doras nuair a dhùisg mi, agus am preasa ga thoirt bhuam! Mar am boireannach Sgitheanach a bha cho toirteil ’s gun tuirt sgeigire de bhodach gun tug i bhuaithe an Cuilthionn.

Dh’innis mi dhan òstair mar a bhà, ach chan eil mi cinnteach co-dhiù chreid e mi gus nach do chreid. Cha ghabhadh e sgillinn ruadh bhuam son cuid na h-oidhche, ged a bha mi ga fhaochnadh gu pàigheadh a ghabhail.

Nuair a dh’fhàg mi slàn aige bha plìneas air gu dhà chluais. Chan eil teagamh nach robh e ’g ràdh ris fhèin gun fheàirrde cuideachd cùis-bhùrda.

Chaidh an oidhche dhàsan na b’ fheàrr na chaidh i dhòmhsa. Tha mi creidsinn gur fhada o chosg e na còig notaichean a fhuair e fon chluasaig. Nuair a dh’ionndrainn mi iad cha leigeadh an nàire leam tilleadh gan iarraidh. Ged a thilleadh, ’s dòcha nach amaisinn air an taigh-òsta a lorg co-dhìù.


[TD 381]

Uibhist a Tuath:
Eaconamaidh nan Seann Làithean

(Tha a’ chunntas seo air a togail à aiste nas fhaide a sgrìobh mi nuair a bha mi nam oileanach agus a choisinn a’ chiad duais aig a’ Mhòd Nàiseanta ann an 1960. Tha mi an dòchas gun cuir i beagan feòla air na cnàmhan aig an iomradh a thug mi air na fuadaichean agus an dualchas air am biodh e cubhaidh dhuinn a bhith mothachail.)

B’ iad muir is fearann bu chùl-taice dha na h-eileanaich bho thùs, ach thigeadh obraichean eile an rathad an comhair gach ama a dhèanadh cobhair. Nì airc innleachd, agus gu dearbh bha sin fìor a thaobh caithe-beatha nan Uibhisteach. Cha b’ ann an eisimeil calpa na rìoghachd a bha na seann laoich. Mun timcheall dh’fhaodte a ràdh le cinnt: “Le fallas do ghruaidh ithidh tu aran.”

Anns na linntean a dh’fhalbh bha luchd-àiteachaidh Uibhist an crochadh air talamh àitich na bu mhotha na bha iad air talamh ionaltraidh. Bha an talamh air a threachaid anns an t-seann rian ris an abradh iad “roinn-ruith” agus mhair iarmad dheth airson ùine mhòr. Bha am modh tuathanais


[TD 382]

seo na cheap-tuislidh do leasachadh sam bith a dh’fhaodadh tighinn an rathad. Bha cnapan-starra eile ann cuideachd. Uair no dhà thàinig bochdainn agus uireasbhaidh an lùib tinneas gabhaltach a bhiodh a’ bualadh a’ chruidh agus a’ dèanamh beàrn mhòr ann an àireamh na sprèidhe. O àm gu àm bhiodh an làn-reothairt ag èirigh cho àrd ’s gun robh e cur mòran de thalamh-àitich bho fheum. Anns a’ bhliadhna 1542 chaidh màl Uibhist a Tuath a lùghdachadh nuair a bhrist a’ mhuir a-steach air cuid de na machraichean. Roimhe sin bha am fearann air a mheas aig trì fichead marg, agus chaidh seo a leagail gu dà fhichead marg agus a sia.

Dà cheud bliadhna an dèidh sin thachair an dearbh rud a-rithist. Ann an 1721 chaidh litir à Uibhist a Tuath gu Luchd Ùghdarrais nam Fearann Arbhartaichte le iomradh air plàigh am measg a’ chruidh anns na ceithir bliadhna mu dheireadh. Bha an calltachd air a mheas aig còrr is seachd ceud mart, suas ri sia ceud beathach eich agus còrr is ochd ceud caora. Anns a’ cheart bhliadhna, aig an Fhèill Bhrìghde bhris a’ mhuir a-steach air an fhearann, a’ leagail mòran thaighean agus a’ cur dhaoine ann an cunnart am beatha.

An comhair gach ama dhèanadh an droch shìde milleadh air a’ bhàrr agus bhiodh an talamh dìthreabhach ri na siantan. Bha èis is cion annlain an còmhnaidh an cois an driod-fhortain seo. Ann an 1817 bha Uibhist am measg caochladh àiteachan feadh na Gàidhealtachd air am b’ fheudar don Riaghaltas cobhair a dhèanamh le bhith cur arbhar thuca.

B’ e eòrna agus coirce beag an dà arbhar a bhatar a’ giollachd, eòrna gu h-àraidh. Aig deireadh na h-ochdamh linne deug bha mu cheithir mìle bolla gràin air am bleith gach bliadhna ann an trì muilnean na sgìre. Bha na muillearan


[TD 383]

a’ faighinn an treas cuid deug den ghràn seo mar mholltair, agus às an sin bhatar a’ toirt naoi fichead bolla don uachdaran. A’ bhliadhna nach cinneadh bàrr dh’fheumte sìol a thoirt o thìr-mòr aig prìsean eadar seachd tastain deug agus ceithir air fhichead am bolla.

B’ e am buntàta an aon bhàrr eile bha fàs. An uair a thugadh à Èirinn e ann an 1743 cha ghabhadh na h-eileanaich cuid no gnothach ris an toiseach. Bhiodh an t-uachdaran gam faochnadh son a bhith ga chur ach mar bu trice gheibheadh e am freagairt: “Bheir thu oirnn a chur ach cha toir thu oirnn itheadh!” Gidheadh, ro dheireadh na linne b’ e am buntàta biadh nan Uibhisteach fad leth na bliadhna.

B’ e crodh, caoraich agus eich an sprèidh a bhatar a’ togail, ach fad ùine mhòir chuir cion margaidh spearrach air adhartas ann an àrach sprèidhe. Ged a thòisich na h-eileanaich a’ frithealadh fhèilltean na Galltachd cho tràth ri 1566 cha robh an ceannachd agus an reic mòr. Bha Fèill Chnoca Breaca air a cumail anns an sgìr dà uair gach bliadhna. Bhiodh dròbhairean a’ tighinn o thìr-mòr agus ag aiseag a’ chruidh air ais leotha. Ann an 1794 dh’aisigeadh trì cheud beathach cruidh thar a’ Chuain Sgith gu iomain na Galltachd an dèidh Fèill Chnoca Breaca.

Chan eil iomradh gu robh fèill mhòr sam bith air caoraich ged a bha àireamh cuibheasach dhiubh anns an eilean. Cha robh eich idir a’ fàgail Uibhist ach bha gu leòr dhiubh a’ tighinn a-steach. Anns an ochdamh agus an naoidheamh linn deug bha cuid de na h-eileanan trang ri malairt each. Bha Ìle, Arainn is Eige gan cur a dh’Èirinn; Leòdhas, na Hearadh is an t-Eilean Sgitheanach gan cur a dh’Uibhist a Tuath. Ach ri ùine thòisich na h-Uibhisteach a’ reic nan each oir bha


[TD 384]

iarraidh orra air tìr-mòr, gu h-àraidh air eich bheaga a bhite a’ cleachdadh ann a mèinnean guail na Galltachd.*

Chan eil teagamh nach e am modh-àiteachaidh a dh’adhbhraich a’ mhalairt seo. Tha a’ chiad <eng>Statistical Account<gai> (1794) ag ràdh gu feumte seisreach each son treabhadh, ceithir gus crom-nan-gad a tharraing agus dà each gu bhith slaodadh crann-ruslaidh a bhiodh a’ bristeadh no a’ susadh an talaimh ghlais mus rachadh an crann treabhaidh air. Dh’fheumadh fear aig am biodh leth-pheighinn fearainn còig eich air a char bu lugha. Ann an 1793 bha mìle agus sia ceud each ann an Uibhist a Tuath.

Ron an naoidheamh linn deug bha an t-uachdaran a’ leigeil a-mach na h-oighreachd mar thacaichean. Bha fear na taca, no fear a’ bhaile, a’ roinn an fhearainn air an tuath agus iadsan a’ pàigheadh màil, uairean le airgead tioram, uairean le toradh na talmhainn, agus uairean le làithean obrach. Bhiodh iadsan aig nach robh fearann nan coitearan ’s nan sgalagan air mhuinntireas aig na tuathanaich, a’ cosnadh an lòin le cas-chrom, cliath, ràcan, sliobhag is cròcan.

B’ ann air aonta bha na tacaichean aig fir a’ bhaile. Bithear uaireannan a’ cur cion adhartais às an leth agus theirear gur e giorrad na h-aonta agus dìth na tèarainnteachd na chois a dh’adhbhraich an suidheachadh sin. Mar bu trice bha uachdarain Uibhist a Tuath a’ toirt aonta fhada. Bha beul-aithris ag ràdh gum biodh seilbh aig Clann MhicCuinn


* O chionn beagan bhliadhnaichean thachair mi ri feadhainn às na h-Eileanan Fàrach a bha ’g ràdh gum biodh iadsan a’ reic phònaidhean ri mèinneadairean Alba. Chuir seo na mo chuimhne m’ athair a bhith ‘g innse dhomh gum biodh e dol dha na h-Eileanan Fàrach air eacarsaich trèanaidh nuair a bha e anns na Lovat Scouts anns na 1930an agus gum biodh balaich Uibhist a’ toirt leotha nan each aca fhèin air an turas.


[TD 385]

air Oransaigh “fhad ’s a bhios bainne aig boin duibh is Cnògaire MhicCuinn na bun”. Cha b’ ann mar sin buileach a bha cùisean. Ann an 1619 thug Dòmhnall Gorm seilbh air Oransaigh do Choinneach MacCuinn rè “dà fhad beatha duine agus naoi bliadhna deug na dhèidh”. Bha eagal air MacCuinn gun toireadh reubairean-cuain ionnsaigh air an eilean agus chuir e na bh’ aige de òr is airgead ann am poca air a dhèanamh air seice searraich agus thiodhlaic e e air taobh tuath beinn a’ Chrògaire. Chomharraich e an t-àite le trì tomain murain agus nan seasadh e eatarra chitheadh e trì lochan. Nuair a chaidh e shireadh na h-ulaidh an ceann mòran bhliadhnaichean cha robh sgeul air na tomain murain. Agus chan fhaca duine eile iad on uair sin. A rèir beul-aithris ’s e amadan de Chloinn ’ic Cumhais a gheibh an ulaidh. Ma gheibh, ’s iongantach gun aidich e gun d’ fhuair e fortan, no idir gur e amadan a th’ ann.

Aig toiseach na naoidheamh linne deug chaidh oidhirp a dhèanamh air fearann àitich a roinn air an t-sluagh. Ach bha am freastal aig an àm a’ cothachadh an aghaidh an leasachaidh seo, agus b’ fheudar tilleadh air ais gu roinn-ruith. Ann an 1880 bha fearann Uibhist gu lèir air a threachaid air a’ mhodh seo, le na h-iomairean air an roinn air an tuath às ùr gach bliadhna. B’ e fear de na h-adhbhair gun do mhair an dòigh àitich seo cho fada gu robh àireamh an t-sluaigh a’ meudachadh agus nach robh cinnt ciamar a bu chòir dèiligeadh ris an t-suidheachadh. Ann an 1841 chaidh Comhairle Thaghte a stèidheachadh gus sgrùdadh a dheanamh air àireamh agus cor an t-sluaigh air Ghàidhealtachd. Chaidh a chur fan comhair gu robh feum air cartadh agus nach bu mhiste Uibhist a Tuath e nan rachadh dà mhìle gu leth neach


[TD 386]

a leigeil air an allaban gu dùthchannan cèin. Seo dà thrian de shluagh an eilein aig an àm.

Bha an imrich air tòiseachadh fada roimhe seo. Theann an tuath, mean air mhean, ri cùl a chur ri Uibhist an dèidh do uachdaranachd an eilein tuiteam air Alasdair Dòmhnallach Shlèibhte. Cha robh ùidh aigesan ann an cor is crannchar an t-sluaigh agus cha robh san amharc aige ach buannachd mhòr dha fhèin. Chuir e suas am màl air ball agus cha b’ fhada gus an do thuit cuid de na bailtean ann am fiachan. Is e bhuil a bh’ ann gun deach còrr is dà cheud duine air imrich eadar 1771 agus 1775. Thug tuilleadh an casan leotha eadar 1828 agus 1842.

Cha b’ e aintighearnas an uachdarain a-mhàin a bha brosnachadh an fhalbhain. Bha an sluagh air a dhol am meud, o 1,909 anns a’ bhliadhna 1755 gu 2,465 ann an 1765, 3,218 ann an 1796, agus 4,973 ann an 1821. Tha dà adhbhar air an tairgse son cho cas ’s a bha an sluagh a’ meudachadh: teaghlaichean na bu mhotha a chionn ’s gu robh fir is mnathan a’ pòsadh aig aois na b’ òige, agus beatha na bu bhuaine ri linn a bhith cur na banachdaich a bha casg tinneis is fiabhrais. Mar a bha an sluagh a’ dol an lìonmhorachd ’s ann a bu dorra dhaibh uile teachd-an-tìr a thoirt às an fhearann. Thug droch fhoghar no dhà tuilleadh rosaid air crannchar nan diolacha-dèirce. Ann an 1841 bha àireamh an t-sluaigh air tuiteam air ais gu 3,871 agus tha e air a bhith sìor chrìonadh on uair sin.

Thòisich na fuadaichean an da-rìribh ann an 1826/27 nuair a chaidh an tuath a ruagadh à Caolas Bheàrnaraigh, Baile Mhic Phàil, Baile Mhic Conain agus Reumaisgearraidh. An dèidh sin chaidh eileanan Rònaidh agus Phabaidh agus baile Thrùmaisgearradh fhàsachadh.


[TD 387]

Mar as trice bidh sinn a’ coireachadh nan uachdaran airson nam fuadaichean. Saoilidh mise gu robh fir nan tacaichean mòran na bu chiontaiche, oir is ann riuthasan a bha riaghladh na h-oighreachd an urra. Ann an 1763 bha màl Uibhist air a shuidheachadh aig 1200 punnd Sasannach. Ann an 1769 bha e air àrdachadh gu 1800. An e co-thuiteamas a bh’ ann gur e sin an dearbh bhliadhna anns an do chuir an t-uachdaran naoi bliadhna deug ri aonta nan tacaichean?

Bha caochladh tuair a’ tighinn air tuathanachas cuideachd. An dèidh plàigh a’ chruidh ann an 1771 thàinig a’ bheachd gum biodh cumail chaorach mòran na bu bhuannachdaile. Chan fheumte uiread de sgalagan agus b’ e a’ bhuil a bh’ ann gum b’ fheudar do mhòran an saoghal a thoirt fon ceann. Ro mheadhan na naoidheamh linne deug bha na seachd dunaidh air tighinn air cùisean. Bha an imrich a’ sìor dhol am meud.

Ann an 1849 chaidh tuath an fhearainn Sholasaich a ruagadh às an dachaighean le làmhachas-làidir. Aig an àm bha ceud teaghlach agus a deich ann an Solas, le sia ceud duine agus a trì. Bha 382 not de mhàl orra, ach bha iad air tuiteam ann am fiachan gu ìre 624 not. Bha Pàdraig Cùpair, bàillidh an uachdarain, a’ cumail a-mach gu robh am fonn cho neo-thorrach ’s nach robh leasachadh comasach. Carson, ma tha, a ghluais e iad gu fearann mòintich Langais is Loch Èuphort?

Bha na h-urracha mòra ’s na slìomairean a bha dèanamh ùmhlachd dhaibh an-iochdmhor agus ann an 1852 chaidh aca air dà mhìle neach fhuadach às an eilean. Bha an imrich air tòiseachadh bliadhnaichean roimhe sin nuair a fhuair cuid almsadh air cosnadh aig cladhach clais-uisge Chaledonia agus dèanamh rathaidean mòra air feadh na Gàidhealtachd. Ged a bha cùisean dorcha aig meadhan na naoidheamh linne


[TD 388]

deug thàinig boillsgeadh dòchais nuair a cheannaich Sir Iain Powlett Orde an oighreachd bho Dhòmhnallach Shlèibhte ann an 1855.

Beag air bheag chuireadh air bhonn riaghailtean ùra chum leas an fhearainn. Chaidh bailtean ùra a stèidheachadh, le “constaball” anns gach fear gus rian a chumail air an tuath agus air an obair. Bha an constaball a’ dol air a mhionnan gun coileanadh e a dhleastanas “am fianais ùir agus adhair, am fianais Dhè agus dhaoine.”

Ged a bha cuid de na constabaill nach robh air na taghaidh, fhuair an tuath barrachd tèarainteachd agus dh’fhàs na h-urracha mòra na bu tuigsiche agus na bu tròcairiche. Nuair a shuidhicheadh an <eng>Congested Districts Board,<gai> no Bòrd a’ Chongest mar a chanadh na Gàidheil ris, ann an 1897, theann iad air tuathanachais anns an robh meudachd chuibheasach a bhriseadh nan croitean. B’ ann an Uibhist a Tuath a rinn iad toiseach tòiseachaidh agus cha b’ fhada gus an do dhearbh iad nach robh ann am Pàdraig Cùpair, a bha air a bhith ’g agairt ri duine sam bith a dh’èisteadh ris nach biodh am fearann freagarrach air croitearan, ach an dearg shlaoightire. Bhris iad sìos fearann Sholais na dhà chroit dheug, le deich notaichean màil air gach tè, agus fearann Ghrèineatobht na dhà chroit air fhichead le màl chòig notaichean air gach tè. Thug am Bòrd 2,296 not mar chuideachadh airson togail rathaidean, ùtraidean, challaidean is taighean còmhnaidh. Ann an 1912 bha am màl pàighte agus cha robh sgillinn fhiach air sluagh nam bailtean sin.

Ged a b’ e obair fearainn a bha cumail teachd-an-tìr cunbhalach ri na h-Uibhistich bha obraichean eile anns an sgìreachd cuideachd tro na linntean. Mar eiseimpleir,


[TD 389]

b’ e Loch nam Madadh am prìomh ionad an Innse Gall son iasgach an sgadain fad leth-cheud bliadhna anns an t-seachdamh linn deug agus bha mu cheithir cheud soitheach iasgaich a’ cleachdadh na laimrig gach bliadhna. Tha fianais air gnìomhachas an èisg ann an ainmean mar Rubha nam Baraillean agus Bàgh an t-Salainn. Bha Taigh an t-Salainn air an stall air an do thogadh Taigh Chearsabhagh.

Anns an leabhar a sgrìobh Màrtainn Màrtainn aig deireadh na seachdamh linne deug tha e ’g ràdh gu robh làraich thaighean a thog na Sasannaich ann an eileanan Hearmatraigh agus Bhacasaigh, ri linn Rìgh Teàrlach a h-Aon, son a bhith stòradh thogsaidean agus salann son obair an iasgaich. Tha e cuideachd ag ràdh gu robh muinntir Uibhist a Tuath a’ dèanamh feum den iasg a bha ri fhaighinn ann an aibhnichean an eilein: bric, bradain, agus an t-iasg-driomann. Tha cunntas annasach aige air an iasg seo: bha e coltach ri bradan ach na bu lugha; bha lannan mòra làidir air; cha tàlaidheadh maghar sam bith e; chuireadh faileas an t-eagal air; agus leumadh e àrd os cionn an uisge. Am measg èisg na mara bha trosg, langa, rionnach agus easgannan, agus bha maorach aca mar srùbain agus giomaich.

Tha Màrtainn Màrtainn ag ainmeachadh malairt eile. Bhiodh muinntir eilean Liongaidh a’ sailleadh feòil a’ chruidh ann an seice mairt, a bha ga ghleidheadh cho math ri baraille, no na b’ fheàrr. Bhiodh iad ag ràdh gu robh am blas na b’ fheàrr cuideachd. Chuireadh iad an fheòil an uair sin a Ghlaschu agus às an sin bha e dol ann am baraillean air bàta dha na h-Ìnnsean.

Aig toiseach na linne bha cala Loch nam Madadh air a chleachdadh le reubairean mara a bhiodh a’ spùinneadh


[TD 390]

bhàtaichean bathair is iasgaich, cuid dhiubh às an Olaind, a bhiodh air cladaichean siar Alba. Bha na reubairean a’ tighinn à àiteachan cho fada air falbh ris a’ Chòrn. Ach bha iad a’ faighinn taice bho chuid de na h-eileanaich. Ann an 1616 thadhail buidheann spùinneadairean air Loch nam Madadh, le Calum Macleòid à Leòdhas air an ceann agus feadhainn às na Hearadh na chois. Bha nam beachd ionnsaigh a thoirt air bàtaichean bathair a bha air acaire ann an Steòrnabhagh ach, fhad ’s a bha iad a’ feitheamh cothrom air sin a chur an gnìomh, chreach iad bàta à taobh sear Alba ann an Loch Aoineart an Uibhist a Deas.

Ann an 1753 thòisich gniomhachas-taighe anns an robhar a’ dèanamh aodach linn agus ga liosradh. Anns an ochdamh agus an naoidheamh linn deug bha mòran a’ dèanamh am beòshlaint air giollachd na ceilpe, cugallach ’s gu robh an obair seo aig amannan. B’ e Ùisdean MacDhòmhnaill, no Ùisdean a’ Bhaile Shear, a thug obair na ceilpe a dh’Uibhist an toiseach ann an 1735. Dh’fhastaidh e Èireannach, Ruairidh Dòmhnallach, gus an iomairt a chur air chois. Cha do shoirbhich leis an toiseach, oir an àm losgadh na feamad air an ùrnais cha robh air fhàgail ach luath ghlas an àite ceilp. Fhuair Ruairidh far-ainm air a bheil cuimhne fhathast an Uibhist: Ruairidh na Luatha.

Ann an 1837 bha mu cheithir cheud teaghlach an sàs ann an gnìomhachas na ceilpe, agus gach duine a’ cosnadh mu cheithir puinnd Shasannach anns a’ bhliadhna. Cha robh seo ach beag an taca ri na bha an t-uachdaran a’ faighinn. Mu dheireadh chuir barilla saor na Spàinne ceal air obair na ceilpe – samhla air iomadh gnìomhachas eile anns na h-eileanan on uair sin. A’ tighinn ’s a’ falbh; gealltanach ach diombuain; soirbheachail son greis ach a’ crìonadh luath no mall.


[TD 391]

Cha b’ e obair na ceilpe a thighinn gu ceann an aon dochair. Ann an 1829 – Bliadhna an t-Sneachda Bhuidhe – bha sneachda agus fuachd eagalach ann agus chaidh mòran chruidh is chaorach a dhìth. Le amharas gur e buidseachd no droch shùil a dh’adhbhraich am breitheanas seo las muinntir Sholais an tein’- èiginn a bha air a chleachdadh mar sheun a chuireadh casg air droch-bheairt. Bha an teine air a chur thuige le bhith cladhach toll ann an dèile daraich le snìomhaire. Mus tachradh seo bha an teine anns na dachaighean air a smàladh agus air a lasadh às ùr le teine an daraich. ’S e Sail Daraich ainm an àite far an do thogadh an teine.

Rinneadh caochladh oidhirpean gus furtachd a dhèanamh air daoine ri àm na gorta anns an naoidheamh linn deug. Ann an 1827 chaidh màl an fhearainn a lùghdachadh. Gus obair a thoirt do dhaoine thog an Dotair Alasdair MacLeòid, an Dotair Bàn, Dùn Sgolpaig ann an 1830. Cha do rinneadh riamh feum dheth ach tha e tarraingeach do luchd-turais le camara. Deich bliadhna an dèidh sin chaidh buidheann a chur air chois son cothroman cosnaidh a chruthachadh agus thogadh Rathad na Comataidh eadar am Bota Ruadh is Dubhasairigh.

Bha corra cheàird eile anns an eilean ach cha robh ach beagan an crochadh orra son teachd-an-tìr. Ann an 1794 bha an luchd-ceàird seo ann: dà ghreusaiche; trì muillearan; trì clachairean; còig goibhnean; deich saoir luinge; trì breabadairean fichead; agus còig tàillearan fichead.

Fad na siathamh linne deug bha Loch nam Madadh na phort-iasgaich ach aig toiseach na seachdamh linne deug sguir na bàtaichean a bhith freasgairt a’ phuirt. Bha e fo amharas mar chala a bha toirt fathamas do spùinneadairean mara agus fhuair cuid de na bàtaichean bàirlinn a bhith ga sheachnadh.


[TD 392]

Anns an ochdamh linn deug bha e na acarsaid aig soithichean Èireannach air an slighe don Bhaltaig. Ann an 1794 bha naoidh fichead sgoth an Uibhist fhèin. Chaidh a h-uile h-aon aca a thogail anns an eilean. Ach thuit an àireamh nuair a theann an t-iasgach air seargadh.

Chan eil cinnt dè a’ bhuannachd a bha aig an uachdaran à obair an iasgaich ach chan eil teagamh nach do rinn fir nan tacaichean an seacaid dha thoradh. Tha cunntas againn gum biodh MacCuinn Oransaigh a’ togail cìse on fheadhainn a bhiodh a’ cutadh agus a’ sailleadh èisg air an oighreachd aige agus gun d’ fhuair e seilbh air còraichean iasgach bhradan.

Bho ainmean àiteachan mar Cnoc an Lìn tuigidh sinn gu robh lìon a’ fàs an Uibhist a Tuath aig aon àm, ach tha e an duathar oirnn co-dhiù bha an obair buannachdail gus nach robh. Ann an 1793 chuir Mairead NicDhòmhnaill Shlèibhte taigh-ceàirde lìn air chois ann an Loch nam Madadh ach sguir an obair an ceann beagan bhliadhnaichean, ged a mhair giollachd lìn mar obair taighe greis an dèidh sin.

Tha cunntasan 1794 agus 1837 ag ainmeachadh caochladh obraichean eile anns an eilean, mar goibhneachd, calanas is tàillearachd. Bha goibhnean de Chlann ’ic Riùiridh a’ dèanamh lannan do Dhòmhnallaich Shlèibhte ro Bhliadhna Theàrlaich. Bha beairtean-fighe pailt. Tha an t-Ollamh Eanraig Hamilton ag ràdh: “Anns an Eilean Fhada bhatar a’ dèanamh phlaideachan is bhreacan; bha iad sin a’ dol gu pàigheadh roinn den mhàl air oighreachd an Uibhist a Tuath ann an 1718.” Ceud bliadhna an dèidh sin bha breabadaireachd a’ teannadh ri dhol à cleachdadh nuair a thòisich cotan is cailigeo na Galldachd a’ gabhail àite clò is drògaid.


[TD 393]

Ged nach robh goireasan pailt bha daoine làmhcharach gus an ìre a b’ fheàrr a thoirt às na bha aca ri làimh. Cha bhiodh iad gun chonnadh fhad ’s a bha mòine is feanntach air monadh. Cha bhiodh iad gun tughadh fhad ’s a bha muran air bearradh cladaich. Nam biodh maorach is feamainn rim faotainn bheireadh iad an cuid às an tràigh. Ach anns na h-amannan carraideach bha mòran an crochadh air dèirc o Bhòrd nam Bochd. Mu dheireadh thairg am Bòrd seo cuideachadh – punnd Sasannach son nan inbheach agus deich tastain son na cloinne – gus an sluagh a chur a Chanada.

Mean air mhean thàinig adhartas air goireasan siubhail is malairt. Ann an 1794 cha robh ach ochd cairtean ann an Uibhist a Tuath. Ann an 1837 bha naoi fichead ann, agus ceithir fichead mìle de rathad. Ri linn sin fhuaras almsadh air bathar a ghiùlain o àite gu àite.

Mu mheadhan na naoidheamh linne deug thòisich pacaid-aisig, am Perseverance, a’ seòladh uair sa chola-deug eadar Loch nam Madadh agus Dùn Bheagain. Ri tìde bha i seòladh trì uairean san t-seachdain agus ann an 1876 thòisich aiseag eadar Uibhist is an t-Eilean Sgitheanach gach latha. Deich bliadhna an dèidh sin thòisich bàtaichean Mhic a’ Bhriuthainn a’ freasgairt Innse Gall agus a’ dol gu ruige Malaig is Caol Loch Aillse.

On uair sin tha obraichean is cothroman cosnaidh air a bhith tighinn ’s a’ falbh. Bha an t-seann fhàisneachd ag ràdh: “Bidh Uibhist a Tuath fhathast air fhàsachadh; bidh e na lag-tàmh aig na geòidh ghlasa.” Gu fortanach cha tàinig an fhàisneachd dhubhach sin gu teachd. Ach chan eil sin ag ràdh nach eil an dubh-chosnadh, cion cosnaidh, fuadach agus imrich air a bhith ann an cur is dlùth eaconamaidh agus eachdraidh nan eileanach o chionn fhada.


[TD 394]

[Blank]


[TD 395]

Ainmean Àiteachan

(Bhom òige bha mi air mo bheò-ghlacadh le na h-ainmean a bha air gach cnoc is creag, loch is leathad, tobar is tràigh anns an sgìr de Uibhist anns an do thogadh mi. Tha iad fhathast mar shèist cheòlmhor na mo chluais. Seo an fheadhainn air a bheil cuimhn’ agam ann an Gollair, Hoghagearraidh, Taigh a’ Gheàrraidh is Baile Ràghnaill. Tha mi gan ainmeachadh an seo an dòchas gum brosnaich mi cuideigin gu liosta nas iomlaine agus nas coileanta a chur ri chèile. Nas fheàrr buileach, gun dèan cuideigin cunntas grinn mar a rinn Catriona NicIain anns an leabhar Ainmean Àiteachan Sgìre Sholais)

Abhainn an Riadhain
Abhainn Chlacha Mòra
A’ Bhogach
A’ Chlìob
A’ Chorairigh
A’ Chreag Ghlas
A’ Chròic
A’ Chuidh’ Dhubh
A’ Chuidhe Loisgt’
A’ Mhaoil Bhàn
Abhainn an t-Seana Mhuilinn
Abhainn Bheul an Àthain
Abhainn Robach
Àird an Fhraoich
Àird an Runair’
Àirigh Alasdair
Àirigh Nighean Ailein
Am Bealach Bàn
Am Bioda Ruadh
Am Bruthach Mòr
Am Bun Dubh
Am Mol Uaine
An Àird Fhillt’
An Caisteal
An Carra Crom
An Ceann Cruaidh
An Cnoc Feanntagach
An Cnoc Liath
An Creagan Ruadh
An Druim Àrd
An Fhèithe Mhòr
An Geata Fiodh
An Geat’ Iarainn
An Leac Bhàn
An Lòn Mòr
An Lòn Spealaidh
An Raona Mhòr
An Rèibhil
An Ròdha
An Seana Bhaile
An Sgeir Chaol
An Sgeir Liath
An Sgeir Mhòr
An Sgeir Ruadh


[TD 396]

An Sgor
An Sruthan Bàn
An t-Àthan
An Tràigh Bhàn
An Tràigh Bheag
An Tràigh Fhliuch
An Tràigh Iar
An Truinnse
Bàgh a’ Mhorghain
Bàgh Peigi
Bàthach an Leòid
Bealach nan Con
Beinn a’ Bhaile
Bogach nan Curracag
Bogh’ Ailein
Bogha nan Steall
Both’ an Tairbh
Cacheileith a’ Gheàrraidh Bhig
Cachaileith na Rèibhil
Cachaileith nan Laogh
Cailigeo Bheag
Cailigeo Mhòr
Camus a’ Chaisteil
Caolas an Eilein
Caolas Sgeir Ìomhair
Càrnan Sheumais
Càrn Mhurchaidh
Carra Bogh’ Ailein
Causamol
Cìrean
Clachan an Dà Shabhail
Clach a’ Ghoill
Clacha Mòra
Clachan Seile
Clacha Tolla
Cladh Chille Mhoire
Cladh Chòmhghain
Claigeann a’ Bhaile
Cliatrabhal
Cnap Dubh
Cnoc a’ Bhleoghain
Cnoc a’ Chaisteil
Cnoc a’ Ghunna
Cnoc a’ Phèursa
Cnoc an Ròdh’
Cnoc an Tionail
Cnoc Cholasaigh
Cnoc Èibheal
Cnoc Fhionnlaigh
Cnoc Gealacro
Cnoc Ghiostal
Cnoc Ghrianamaoil
Cnoc na Drunga
Cnoc nan Còrr
Cnoc nan Uan
Cnoc na Saille
Cnoc Salltraim
Coilleag Mhic a’ Phiocair
Corairigh
Corran Hoilisgeir
Cotan nan Laogh
Creag Mhòr na Feòilig
Creag Mhòr nam Peighinnean
Creagan an Dathaidh
Creagan Miss Mary (nighean sgiobair)
Creagan Ruadh Mhurchaidh
Cròic Fhearchair
Cudrabaig
Cuidh’ nan Damh
Cuidh Shàil
Cùil a Stìr
Cùil Chruaidh
Dail na Meala
Druim Fhiogharlain
Druim Thoradh
Druim na h-Uamha
Druim nan Amall


[TD 397]

Dùn Ghrodhaigearraidh
Dùn Mhic Ràghnaill
Dùn Sgàire
Eigis na Beinne Bàine
Eaglais an Rubha Dhuibh
Eaglais Chille Mhoire
Eilean a’ Mhurain
Eilean Dùn Mhic Ràghnaill
Eilean na Ròdh’
Eilean Trostain
Fèith a’ Charrain
Gàrradh Chìrein
Geàrraidh an Fhìdhleir
Geàrraidh Buidhe
Geàrraidh Gabhail
Geàrraidh na Beinne Bàine
Geàrraidh na Cruaiche
Gèileann
Gèilligearraidh
Geo’ Ghil
Geodha Mhic Dhòmhnaill
Geodha Mhic Dhonnchaidh
Geodha na Bà Maoile
Geodha nam Faighdeag
Geodha na Muice
Geodha nan Calman
Geodha Trang
Giollaisgeir
Glaic an Teampaill
Glamaras
Gousgair
Hanglam
Haisgeir
Haisgeir Eagach
Hèisgeir
Hogh
Hòglan
Hòstadh
Hùna
Lag a’ Chomanachaidh
Lag an Òir
Lag ’ic Conain
Lag nan Uiseag
Leaba na Bà Bàine
Leaba nan Cathan
Leac na Banachaig
Lèana Shalltraim
Leathad na Maoile Bàine
Leathad na Ròthag
Leathad Phòil
Leòba Sheachain
Ligeadh Hòglan
Loch Àirigh Alasdair
Loch a’ Mhaoir
Loch an Ròdh’
Loch an t-Seòrais
Loch an t-Sruthain Bhàin
Loch Bhabhsairigh
Loch Bhiorain
Loch Cnoc nan Uan
Loch Dubh Iain ’ic Goiridh
Loch Èibheal
Loch Ghrodhagearraidh
Loch Ghruineabhat
Loch Hòstadh
Loch na Bèiste
Loch na Cille
Loch na Creige Glaise
Loch nam Fèithean
Loch nam Fidean
Loch nam Magarlan
Loch nan Clacha Mòra
Loch na Rèibhil
Loch Sgàire
Loch Shanndairigh
Loch Steaphain
Lòn a’ Chaorain
Lòpadal


[TD 398]

Màisgeir an Ròdh’
Mol ’ic Iamain
Mol Bramaig
Mol Mòr
Mol na Mias
Mol na Muice
Mullach Chìrein
Mullach Ghèileann
Mullach Hough
Na Feòiligean
Na Mìsgeirean
Na Sgeirean Beaga
Peighinn Mhoire
Peighinn Mhòr
Poll a’ Mheing
Port a’ Bhàta
Port Scolpaig
Roisinis
Rosamol
Rosgaileid
Rubha Dubh Thaigh a’ Gheàrraidh
Rubha Mheidhinis
Sanndairigh
Sgait na Bàthcha
Sgeir a’ Ghaogain
Sgeir an Aoil
Sgeir a’ Chotain
Sgeir an Uisge
Sgeir Eilbein
Sgeir Ìomhair
Sgeir Liath
Sgeir Mhic Anndra
Sgeir na Circe
Sgriofairneach (machaire Hòmhstadh)
Sìthean a Tuath
Sìthean Eunach
Sloc a’ Choire
Sloc Feadaig
Sloc na h-Ìghne Ruaidhe
Sruthan na h-Àirde
Sruth Mhic ’Ille Riabhaich
Taigh an Fhuadaich
Taigh na Clìoba
Tobar Ailein
Tobar Fhearchair
Tobar Mairi Iain ’ic Fhearchair (nighean MhicCodruim, am bàrd)
Tobar Mheidhinis
Tobar Mhòrgain
Tobar Oighrig
Tobar Phort a’ Bhàta
Tobhta na Sgàrlaid
Tobhta Sgòr
Tràigh an Locha
Tràigh Mhearail
Tràigh nam Fadhailean
Tràigh Stìr
Truinnse na Muilne
Tulach Àrd