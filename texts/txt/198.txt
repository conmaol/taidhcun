[C 1]

AN t-AONARAN

Iain Mac a’ Ghobhainn

[C 2]

[Blank]

[C 3]

Oilthigh Ghlaschu

AN T-AONARAN

Iain Mac a’ Ghobhainn

[DA 1]

Leabhraichean ùra Gàidhlig
Oilthigh Ghlaschu

Fo Stiùireadh
RUAIRIDH MhicTHOMAIS

Aireamh 9

AN T-AONARAN
le
IAIN MAC A’ GHOBHAINN

[DA 2]

Clò-bhualaidhean Roinn nan Cànan Ceilteach:–

Aireamh
1	LAITHEAN GEALA
	le Murchadh MacLeòid

2	AN DUBH IS AN GORM
	le Iain Mac a’ Ghobhainn

3	ROSG NAN EILEAN
	deas. le Alasdair I. MacAsgaill

4	BRISEADH NA CLOICHE AGUS SGEULACHDAN EILE
	deas. le Coinneach D. MacDhòmhnaill

5	MAR SGEUL A DH’INNSEAS NEACH
	le Cailein T. MacCoinnich

6	A’ LETH EILE
	le Cailein T. MacCoinnich

7	NACH NEONACH SIN
	le Cailein T. MacCoinnich

8	EADAR FEALLA-DHA IS GLASCHU
	le Iain Mac a’ Ghobhainn

9	AN T-AONARAN
	le Iain Mac a’ Ghobhainn

(The àireamhan 1 agus 4 a-mach á clò)

[DA 3]

AN T-AONARAN

IAIN MAC A’ GHOBHAINN

ROINN NAN CANAN CEILTEACH
OILTHIGH GHLASCHU
1976

[DA 4]

Air fhoillseachadh an 1976 le
Roinn nan Cànan Ceilteach
Oilthigh Ghlaschu
Glaschu G12

c 1976 le Iain Mac a’ Ghobhainn

Clò-bhuailte le
K. & S. Studio, Glaschu
agus Mail Marketing (Scotland) Ltd., Glaschu

SBN 903204 07 X

Thug an Comunn Leabhraichean Gàidhlig cuideachadh do’n Fhoillsichear gus an leabhar seo a chur an clò

[TD 1]

1

AON LATHA, thàinig aonaran a dh’fhuireach do’n bhail’ againn, uill, cha b’ann buileach do’n bhaile ach pìos beag air a thaobh a-muigh aig ceann an rathaid, ann am fear de na bothain a dh’fhàg an RAF air an cùlaibh an déidh a’ chogaidh. ’Se a’ chiad rud a chunna sinn, ceò ag éirigh ás an t-simileir.

Feumaidh mi innse dhuibh gur e maighstir-sgoile a bh’annam fhìn uaireigin ach tha mi nise fuireach ’nam aonar, an déidh dhomh mo dhreuchd a leigeil sìos, ann an tigh comhfhurtail le leas air a bhialaibh far am bi mi a’ cur mheasan. Bidh mi caitheamh mo thìde a’ coimhead ’s a’ toirt an aire do na nithean a tha dol air adhart anns a’ bhaile. Aig amannan bidh mi faireachdainn aonaranach. Ach nach eil a h-uile duine faireachdainn sin eadhon nuair a tha iad pòsda?

[TD 2]

An latha seo, thachair Dougie rium ’s thubhairt e rium gu robh aonaran air a thighinn do’n bhaile. ’Sann aig Dougie a tha an aon bhuth a th’anns a’ bhaile ’s bidh e reic phàipearan ’s trealaich de gach seòrsa. Tha bhùth aige dìreach coltach ris na bùitean eile a chì sibh air feadh na Gàidhealtachd ann am bailtean beaga.

“Thàinig e steach do’n bhùth,” ars esan, “’S bha gach nì aige sgrìobhte sìos air pìos pàipeir ’s cha do bhruidhinn e rium idir. ’Sann a bha mi smaoineachadh an toiseach gur ann balbh a bha e, ach cha b’ann idir, oir beagan an déidh sin chuala mi e bruidhinn ris fhéin. Bha e ’g iarraidh lof is ìm is càis is nithean mar sin. Ach cha robh e ’g iarraidh pàipear-naidheachd idir. Duine mór àrd le baiseagal, is aodann donn leis a’ ghréin. Is crios de ròpa mu aodach a tha a’ coimhead car salach is dubh. Chan eil feusag air idir. Sùilean uabhasach gorm ann. ’S cha dubhairt e smid. Chuir seo cais orm, tha thu a’ tuigsinn, ach cha dubhairt mi càil ris. Ma tha e airson a bhith sàmhach cha chuir sin dragh orm-sa. Tigh na galla dha. Co-dhiùbh, chuir e an trealaich a cheannaich e ann am poca ’s chuir e am poca air a’ bhaiseagal ’s a-mach leis chun a’ bhothain. Tha fhios agad càit a bheil am bothan?”

Thubhairt mi ris gu robh.

“’S tha e fuireach an siud ’na aonar,” arsa Dougie. Tha Dougie fhéin pòsd ach chan eil mi smaoineachadh gu bheil am pòsadh uabhasach dòigheil oir bidh e dol suas am baile glé thric air a’ bhus (oir chan eil carbad aige) ’s thig e dhachaidh glé thric leis an daorach. Bha e anns an Eadailt anns a’ chogadh ’s bidh e bruidhinn glé thric air na Fascists ’s air tancaichean ’s nithean mar sin. Co-dhiùbh cha do chòrd an t-aonaran ris oir tha e fhéin glé fhaisg is càirdeil ’na dhòighean.

“Cha robh gnothach aige thighinn an seo idir,” ars esan le feirg. “Aonaran. Carson nach eil e pòsd mar a tha sinn uile?” (Chan e ’n fhìrinn a th’aig an seo oir tha grunn

[TD 3]

ghillean air a’ bhaile nach eil pòsd.) “Co-dhiùbh, cha dubhairt mise smid,” ars esan a rithist. “Cho do leig mi càil orm.” “Tigh na galla,” arsa Dougie, “mur a h-eil e airson bruidhinn thoireadh e ’n t-sitig air. Ach co-dhiùbh,” ars esan le gàire a rithist, “ma tha ’n t-airgead aige, gheibh e a threalaichean ged a b’e Ruiseanach a bhiodh ann.” ’S cha robh càil a dh’fhios aig Dougie nach e Ruiseanach a bh’ann. No aig duin’ eile.

Bha grunn làithean mus fhaca mi fhìn an t-aonaran, ’s mi air a’ mhòintich ag iasgach aig loch, mar a bhios mi glé thric.

’Se oidhche bhòidheach shamhraidh a bh’ann ’s fàileadh cùbhraidh mun cuairt orm ’s mi ’nam shuidhe ris an loch ’s mo shlat anns a’ bhùrn. ’S deagh chaomh leam a bhith ag iasgach ged nach eil mi tric a’ glacadh càil. Tha ’n t-iasgach gam thoirt air falbh bho’n bhaile a bhitheas uaireannan a’ fàs glé chumhang air mo shon. Leis an fhìrinn innse chan eil móran ann a bhruidhneas mo chànan. Dé fios a th’aca-san air leabhraichean móra an t-saoghail, air ceòl mór an t-saoghail, air dealbhan mór an t-saoghail? Mar sin bidh mi fàs sgìth dhiubh ach feumaidh duine a bhith beò a-measg dhaoine eile a dh’aindeoin sin.

Co-dhiùbh bidh mi ’nam shuidhe ris an loch ’s cha bhi mi glacadh càil ’s glé thric bidh mi dol dhachaidh le baga falamh. Tha mi smaoineachadh gu bheil fios aig a’ bhaile air a seo. Bidh Murchadh Mór a’ faighneachd dhomh le seòrsa de ghàire an d’fhuair mi càil a-nochd? Tha e fhéin air a bhith togail tigh airson cóig bliadhna, a’ tarraing chlachan móra dhachaidh air bara ach a’ caitheamh an còrr de thìde a’ sealltainn riutha anns a’ ghréin air bialaibh an tighe. Fear mór reamhar le geansaidh canabhais air.

’S bha mi ’nam shuidhe ris an loch ’s mi a’ coimhead na gréine a’ dol fodha. ’S a’ cluinntinn nan eun a’ bruidhinn air feadh na mòintich. ’Nan cànan fhéin. ’Nan cànan samhraidh fhéin. Is a’ chùbhraidheachd mun cuairt orm ’s na clachan móra ’nan seasamh mu choinneamh ’na gréine.

[TD 4]

’S an t-adhar a’ fàs purpur is dearg. O tha bòidhchead anns an t-saoghal ceart gu leòr ach tha a’ bhòidhchead nas fheàrr nuair nach eil thu buileach ’nad aonar.

Co-dhiùbh, chunnaic mi esan – an t-aonaran – pìos air falbh ’s e ’na shuidhe leis fhèin. Cha robh e dèanamh càil ach a’ suidhe. Cha robh fiù slat aige. Airson ùine mhóir bha mi sealltainn ris mar gum bithinn a’ sealltainn ann an sgàthan ach cha do sheall esan rium idir. Bha e mar gum biodh e smaoineachadh. ’Na aodach dorch leis a’ chrios ròpa mun cuairt air. Sheall mi sìos do’n bhùrn an dràsda ’s a rithist’s bha mi coimhead builgeanan ag éirigh air uachdar mar gum biodh iasg a’ leum ach cha robh gin a’ tarraing air mo shlait. ’S bha esan ’na shuidhe an siud fad na tìde. Theab mi dhol suas a bhruidhinn ris, ach dh’fhuirich mi far an robh mi. Cha robh fhios carson nach deach mi ’na chòir. Cha robh duin’ eile air a’ mhòintich ach sinn fhìn. Bha mi smaoineachadh fad na tìde gu robh e coimhead uabhasach dòigheil, sàmhach. ’S thàinig an smaoin a-steach orm, Có e? Co ás a thàinig e? Ach cha do lean an smaoin fada ’s mi ga choimhead. Thubhairt Dougie nach bruidhneadh e ri duine ’s a dh’aindeoin sin bha e coimhead cho toilichte. Nach robh sin àraid? Nach robh sin uabhasach àraid?

Chuala mi na h-eòin a’ bruidhinn ’nan cànan fhéin ach cha robh esan a’ bruidhinn ri duine. Mar chloich ’na shuidhe air a’ mhòintich. Gun ghluasad. Mar na clachan a bhiodh Murchadh Mór a’ tarraing dhachaidh anns a’ bhara. Co air a bha e smaoineachadh? Cha do thachair seo dhomh a riamh roimhe, a bhith cho faisg air duine ’s gun a dhol a bhruidhinn ris. Cha robh e nàdurrach. Air an oidhche bhòidhich seo a bha a’ faireachdainn nàdurrach gu leòr. ’Se an aon duine a bha coltach ris anns a’ bhaile Tormod Beag a bhiodh a’ fuireach anns an tigh fad na tìde ’s a bhiodh ag òl gun sgur. Bhiodh a bhean a’ toirt a bhidh thuige ’s grunn bhotail uisge-beatha a h-uile seachdain. Ach bha an duine seo a’ coimhead tòrr na bu shàmhaiche, tòrr na bu thoilichte. Bha

[TD 5]

e cur iongnadh orm, mar gum biodh e air éirigh ás a’ mhòintich, mar nach biodh dachaidh aige. ’S a’ ghrian a’ dol sìos air a chùlaibh cho ciùin anns an adhar ’s a’ mhòinteach fhéin cho dearg mar gum b’ann le fìon no fuil. ’S mise le mo shlait gun fheum ’na mo làimh ’s gach iasg a’ leum mar gum biodh iad a’ fanaid orm.

Ann an ceann ùine dh’éirich mi gu m’ chasan, thug mi leam mo shlat is rinn mi mo shlighe dhachaidh tarsainn air a’ mhòintich. Bho bhàsaich mo bhean, bho’n dh’fhàg mi mo dhreuchd – aig trì fichead bliadhna dh’aois – bhithinn a’ dol a-mach a dh’iasgach na bu trice. Cha robh càil agam an aghaidh éisg, cha robh mi airson am marbhadh idir. Ach cha robh fhios nach tigeadh sin thugam fhathast, miann marbhaidh. Mu dheireadh ràinig mi ’m baile. Is rinn mi air mo thigh fhìn. Bha Murchadh ’na shuidhe air cloich mhóir ’s mar a b’àbhaist thubhairt e rium, “’N d’fhuair thu càil?” “Cha d’fhuair,” arsa mise. Rinn e gàire reamhar. Uaireigin chrìochnaicheadh e an tigh.

Ach ’s math dh’fhaodte nach robh e airson sin a dhèanamh. Dé bhiodh aige ri dhèanamh an uair sin, de chuireadh an tìde seachad dha? Ach bha e coimhead dòigheil gu leòr. Bha a bhean-san beò fhathast ’s bha dithis chaileag òg aige le casan orra mar shlatan tana.

“Oidhche bhòidheach,” ars esan. “’Se,” arsa mise. “Tha i brèagha.” Cha robh fhios a’m dé chanainn ris ’s e ’na shuidhe an siud air a’ chloich. Bha mi creidsinn nach robh e air car oibreach a dhèanamh fad an latha. Dé bha dol air adhart air cùl a’ chinn reamhair ud?” ’Sann a bha e coltach ri ainmhidh mór dearg. Cha dubhairt mi guth ris mu dheidhinn an aonarain. ’S chaidh mi steach do m’ thigh. Nuair a chaidh mi steach an dorus dh’fhairich mi rithist airson a’ chiadaimh uair cho falamh ’s a bha an tigh, an gleoc a’ diogadh air sgeilp an t-simileir. Bha gach nì ’na àite fhéin, mo leabhraichean, mo rédio, mo thelebhisean. iad uile ann an òrdugh lom. Chaidh mi null chun a’

[TD 6]

phris-ghloine ’s chuir mi mach uisge-beatha dhomh fhìn. Bha mi ’g òl barrachd o bhàsaich mo bhean cóig bliadhna air ais.

Shuidh mi ann an cathair ’s chuir mi air an teine-dealain. Thug mi sìos leabhar – bàrdachd Browning – ’s thòisich mi ’ga leughadh ’s mi ’g òl an uisge-bheatha. Fad na tìde bha mi faireachdainn an tighe cho falamh ’s cho fuar. Uaireannan bhithinn a’ coiseachd air fheadh gun sgur. Uaireannan eile bhithinn a’ tuiteam ’nam chadal. Bha e cur iongnadh orm mar a bha ìomhaigh mo mhnatha a’ dol ás mo chuimhne. Ann an grunn bhliadhnachan cha bhiodh cuimhn’ agam oirre idir. Chan eil mi smaoineachadh gu robh mi ann an gaol leatha idir. Bha sinn car aosd mus do phòs sinn. Ach bha an tigh lom ás a h-aonais, ás aonais a gutha ’s i ’g innse dhomh naidheachd air choireigin. “An cuala tu gun do dh’fhalbh Mórag sìos a Shasainn a rithist. Bha buaireadh mór eadar i fhéin ’s a màthair. Tha e coltach gu bheil i garbh gu smocaigeadh.” No, “Tha feadhainn ag ràdh gu bheil Tormod Iain a’ bualadh a mhnatha. ’S bhithinn ag éisdeachd rithe ’s mi a’ leughadh mo leabhair mar gum bithinn ag éisdeachd ri bùrn a bhios a’ ruith seachad air latha samhraidh. ’S a nise bha mi ’nam shuidhe ann an cathair a’ leughadh mo leabhair ’s ag òl uisge-beatha. Dé thachradh dhomh aig a’ cheann thall. Bheireadh iad a-mach á seo mi ’nam chiste-laighe ’s cha bhiodh duine a chaoineadh air mo shon, mise gun mhac, gun nighean. Dé thachradh do mo leabhraichean? Dé thachradh do Bhrowning?

Chanadh iad, ’s math dh’fhaodte, “’Se maighstir-sgoile math a bh’ann dheth.” Ach cha chanadh iad móran tuilleadh. ’S bhiodh Dougie aig mo thiodhlaiceadh. Is Murchadh Mór is dithis no thriùir eile. Air latha fuar geamhraidh, canaibh. Air latha fuar geamhraidh dh’fhosgail an spaid toll anns an talamh agus cha bhiodh duine eile anns a’ bhaile a’ leughadh Browning tuilleadh. A, uill . . . .

[TD 7]

2

LÀRNA-MHÀIREACH thachair Cairstìona rium ’s i dol a thadhal air bean Mhurchaidh Mhóir. Boireannach dona Crìosdaidh. Chan eil i call nan òrduighean uair sam bith, le a sròin bheag bhiorach ’s a bial beag a tha dol gun sgur, ’s i ’n còmhnaidh ’na h-aodach dubh. Tha i fuireach còmhla ri a nighinn nach eil pòsda ’s a tha air falbh bho’n tigh cho tric ’s a tha i aige. “An cuala tu mu dheidhinn an aonarain?” ars ise ’s a sròin bheag bhiorach a’ sealltainn suas rium. Thubhairt mi gun cuala.

“’S a bheil thu smaoineachadh gur e nì math a th’ann?” ars ise.

“Dé tha thu ciallachadh le nì math?” arsa mise.

“Uill,” ars ise, “chan eil fhios co ás a thàinig e. Dh’fhaodadh gur e gangster a th’ann. Dh’fhaodadh e ar marbhadh ’nar leapannan.”

[TD 8]

“O chan eil mi smaoineachadh gun tachair sin,” arsa mise, ’s mi ’g éisdeachd ri crònan na mara a chluinneas duine cho soilleir ri càil fad an latha anns a’ bhaile. Dé dhèanadh sinn ás aonais a’ chuain le a dhathan caochlaideach, le òrain aosda, le aonaranachd cheòlmhor.

“Tha daoine a’ bruidhinn mu dheidhinn,” ars ise.

“Dé tha iad ag radh?”

“Uill, tha feadhainn ag ràdh gur e an gaol a chuir an seo e.”

“An gaol?”

“Seadh, gun do chaill e bhean, ’s math dh’fhaodte.” ’S thug i sùil orm air a h-oir. Bha i ’g iarraidh thugam ceart gu leòr.

“O,” arsa mise, “a bheil iad ag ràdh sin?” Bha latha ann nach dèanainn móran còmhraidh ri Cairstìona – nuair a bha mi trang ’nam obair – ach an diugh bhruidhninn ri duine sam bith.

“Tha iad ag ràdh gun do chaill e a bhean. Na boireannaich.”

Chunna mi Coinneach Iain a’ coiseachd gu mall sìos an rathad.

Bha e fhéin ’s a bhean pòsda airson dà fhichead bliadhna, anns an aon tigh fad am beatha. ’Se seòladair a bh’ann bliadhnachan air ais, ach an diugh bhiodh e ’na shuidhe ris an teine. Cho aosda ’s a bha e coimhead!

“Dé do bheachd fhéin?” arsa Cairstìona.

Cha robh ceòl air an t-saoghal cho bòidheach ri ceòl na mara. Bha mi airson éisdeachd ris ach bha Cairstìona, dubh is lìogach, mu m’ choinneamh. Carson a bha a leithid beò?

“’S tha feadhainn eile ag ràdh gur e mèirleach a th’ann ’s gur ann a’ ruith bho’n pholas a tha e.”

“A bheil sin ceart?” arsa mise.

Bha mi smaoineachadh: ciamar a chuireas mi seachad am feasgar?

Dé nì mi? An leugh mi a rithist? Bha mi fàs sgìth de leughadh.

[TD 9]

Bha mi air tòiseachadh air dealbhan àraid a pheantadh, ged nach do rinn mi sin a riamh roimhe. Anns na dealbhan bha beathaichean aingidh, ag éirigh mar fhlùrain á ifrinn.

“Dé bhios e dèanamh leis fhéin?” ars ise a rithist.

“Chan eil fhios a’m,” arsa mise. “Chan eil càil a dh’fhios a’m.”

“’Sann ainneamh a bhios e tighinn a-mach ás an tigh,” ars ise. ’S bidh a’ chlann a’ dol seachad air a’ bhothan aige do’n sgoil. ’S math dh’fhaodte gun tòisich e ri . . . . . .”

“Ri dé?” arsa mise.

Ach cha dubhairt i ’n còrr. Bha mi a’ sealltainn ’na sùilean a bha beag, lìogach is sruthan beag ri a sròin. Chuir i truas orm airson mionaid ach an ath mhionaid bha fuath agam dhi.

“Chan eil e nàdurrach,” ars ise. “Strainnsear.”

“Dé nach eil nàdurrach?” arsa mise.

“Uill, strainnsear a thighinn do’n bhail’ againn. Carson a thàinig e ann idir?”

“’S math dh’fhaodte gun do shaoil e gu bheil e brèagha,” arsa mise.

“’S gu bheil e làn de dhaoine Crìosdaidh.”

“Uill, chan eil mi smaoineachadh gu bheil e ceart,” ars ise. “Bha mi bruidhinn ri bean Storc ’s bha ise de’n aon bheachd.”

“Tha mi cinnteach,” arsa mise.

“’S tha aodach cho salach,” ars ise. “Ròpa salach mu aodach. Chan eil fhios nach ann ás na slumaichean a thàinig e.”

Chan fhaca mi móran a riamh cho Crìosdail ri Cairstìona. Bha uaireannan a bha mi airson a murt, airson car a chur ’na h-amhaich mar chirc.

’S an latha cho bòidheach ’s cho blàth ’s ceòl na mara ’nam chluasan ’s an corc a’ fàs.

“Co-dhiùbh,” ars ise, “chan eil còir aige air a’ bhothan ud.”

[TD 10]

“Cha robh duine a’ fuireach ann,” arsa mise.

“Chan e sin a’ cheist,” ars ise. ’S sheall i rium le bith. Chuir mi an t-saighead innte.

“Cuin a tha Ceiteag a’ tighinn dhachaidh?” arsa mise. Bha iad ag ràdh anns a’ bhaile gu robh i falbh nan sràidean ann an Lunnainn, ann an Soho.

“Chan eil fhios a’m,” ars ise, ann an guth amh.

“O,” arsa mise, “tha iad ag ràdh ceart gu leòr gun toir an gaol air duine nithean àraid a dhèanamh.”

Sheall i rium.

“’Sann a bha mi bruidhinn air an aonaran,” arsa mise.

“Uill,” ars ise, “feumaidh mi dhol a thigh Mhurchaidh Mhóir, air tòir copan siùcair.”

Sheall mi ás a déidh. Dh’fheumadh i siùcar gu leòr, an dearbh thé.

Bha ceòl na mara ’nam chluasan. ’S fheàrr leam e na ceòl dhaoine.

Ach cha bhi duine beò air ceòl na mara air cho bòidheach ’s a tha e. Dìreach nuair a bha mi smaoineachadh air na nithean sin thàinig am post, Iain Crotach, suas chun an tighe. Bha litir aige bho mo bhràthair a tha a’ fuireach ann an New Zealand, ’s leabhran bho Athena, am buidheann a bhios a’ reic dhealbhan air prìsean reusonta. Cheannaich mi grunn dhealbhan bhuapa mar thà. Bidh Iain Crotach a’ gabhail a thìde leis na litríchean, agus uaireannan stadaidh e aig tigh ’s gabhaidh e copan tea. Thòisich sinn a’ bruidhinn air an aonaran: anns na làithean ud cha robh cuspair eile againn, cha mhór, ach e. Bha e mar dhìomhaireachd mhór ann am meadhon a’ bhaile, mar sgòth. Chan fhaca sinn a leithid a riamh anns a’ bhaile no ann am baile sam bith eile. Agus seach nach robh e bruidhinn ri duine, bha seo a’ dèanamh na dìomhaireachd na bu doimhne.

Dh’fhaighnich mi dheth am biodh e faighinn móran litrichean.

“Cha bhì gin,” ars Iain. “Aon litir cha d’fhuair e fhathast.”

[TD 11]

Am fac e e..

“Chan fhaca ach aon uair ’s e ’na shuidhe air bialaibh an tighe.”

Na bhruidhinn e ris.

“Cha do bhruidhinn. Cha do dh’fhosgail e bhial. Bha e càradh còta.”

“O,” arsa mise, “a’ càradh còta.”

“Seadh,” ars Iain. “Le snàthad fhada. ’S e coimhead cho dòigheil.”

“Ach aon litir,” ars esan, “cha d’fhuair e fhathast.” Agus ann an ruith fhacal, “Tha gu leòr ann a bhios a’ sealltainn a-mach air mo shon fiach a bheil litir agam. Ach chan eil esan a’ dèanamh sin. Chan eil dragh aige am faigh e litir no nach fhaigh. Smaoinich air a sin.”

Bha e soilleir gu robh seo a’ cur iongnadh air ’s e ’na sheasamh air mo bhialaibh le a stais bhig dhuibh, ’s a chroit. ’S am baga làn de litrichean a’ slaodadh ris.

“Chan fhaigh sinn càil a-mach mu dheidhinn a chaoidh,” ars esan. “Oir cha tig litir thuige a chaoidh. Tha fhios agam-sa.”

“Tha fhios a’m,” thubhairt e rithist, “air an fheadhainn a gheibh litrichean ’s an fheadhainn nach fhaigh. An fheadhainn aig nach eil dùil ri litrichean chan eil dòchas ’nan sùilean. Tha iad air a thighinn gu stad.”

“A bheil esan air tighinn gu stad?” arsa mise.

“Tha,” ars Iain. “Tha e dòigheil gu leòr ach tha e air tighinn gu stad. Chan eil dùil aige ri naidheachd sam bith.”

Chuir na facail seòrsa de chrith tromham.

“’S bha e càradh còta,” arsa mise mar gum bithinn ri fiachainn ri greimeachadh air ni-eigin anns an t-saoghal chumanta, an saoghal anns a bheil sinn uile beò.

“Bha,” ars esan, “’S bha e dèanamh glé mhath cuideachd. Bha e eòlach air a’ ghnothaich.”

“Uh,” arsa mise. Cha robh mi fhìn cho math air an t-snàthaid.

[TD 12]

Co mheud bliadhna bha Iain fhéin air a bhith falbh leis na litrichean troimh ghaoith is uisg, air latha samhraidh, air latha geamhraidh, air latha foghair. Uaireannan bhiodh a’ ghrian a’ toirt dhà, uaireannan na bleideagan. An robh fhios am biodh e fhéin a’ faighinn litrichean? Dé dhèanainn fhìn ás aonais litrichean? A bhith cluinntinn am bocsa a’ toirt brag, ’s a’ faicinn litir gheal a’ tuiteam chun an làir anns an lobaidh. A bhith coimhead na litreach air an làr, cho geal ’s cho dìomhair, cho neochiontach air an làr, an litir a dh’fheumainn fhosgladh, a bha feitheamh rium.

Dé dhèanainn mura faighinn litir idir á ceàrnaidh sam bith?

Dé seòrsa duine a bh’anns an aonaran seo ’na shuidhe anns a’ ghréin a’ càradh còta gun an saoghal a’ dèanamh dragh dha? Mar sheòrsa de dhia . . . . . no ainmhidh.

“Nach fhaodadh tu . . . .” arsa mise ri Iain.

“Dé?”

“Nach fhaodadh tu dhol chun an doruis mar gum biodh litir agad . . . .”

“Carson a dhèanainn sin?” arsa Iain ’s e a’ sealltainn rium le a mhaoil phreasaich.

“Chitheadh tu dé dhèanadh e. ’S math dh’fhaodte gum faiceadh tu steach a bhroinn a thighe.”

“O, cha dèanadh sin a’ chùis idir idir,” ars Iain. “Cha dèanadh, cha dèanadh.” ’S lean e air ag ràdh nam facal airson ùine mhóir, mar gum b’e clag a bh’ann. Inntinn litireil.

“Glé mhath,” arsa mise. “Glé mhath. Na dèan sin a réisd.” ’S bha seòrsa de bhith agam dha ’s e cho litireil ’s e a’ sealltainn rium le seòrsa de uabhas.

“Co-dhiùbh,” ars esan, “bhiodh fhios aige gur e bhriag a bh’agam.”

Thog e am poca air a ghualainn a rithist. Latha an déidh latha leis a’ phoca. Ràith an déidh ràithe.

“Ma tha e ’g iarraidh a bhith ’na aonar,” ars esan, “bu chòir dhuinn leigeil leis a bhith ’na aonar.”

[TD 13]

Thog e air ’s e sealltainn ás a dhéidh an dràsda ’s a rithist. Carson a bha mi smaoineachadh air an aonaran gun sgur co-dhiùbh? Carson? An e ’n dìomhanas a bha toirt orm sin a dhèanamh? Ag éisdeachd ri ceòl na mara ’s a’ smaoineachadh air an aonaran. Chaidh mi steach ’s dh’fhosgail mi an leabhran bho Athena an toiseach ’s a rithist dh’fhosgail mi an litir bho mo bhràthair a thàinig á New Zealand air post an adhair, gorm is tana.

Chuir mi mach drama eile dhomh fhìn ’s shuidh mi aig an uinneig a’ leughadh an leabhrain – Van Gogh, Gauguin, Salvador Dali ’s an còrr. Bha grunn dhealbhan ann le Van Gogh, dealbhan de chorc ’s de aodannan tana geal. Bha dùil a’m dhà na trì le Bosch òrdachadh, oir bha iad iargalta is àraid is biastail. Mar bhruadaran a chitheadh duine air oidhcheannan anns am biodh an spiorad mùchte is dorch. Mar bhruadaran biastail.

[TD 14]

3

RUGADH mi anns a’ bhaile seo fhéin, bliadhnachan móra air ais. An déidh dhomh an sgoil fhàgail chaidh mi do Oil-thigh Dhun Eideann, baile lom gaothach, trom le eachdraidh. Bhithinn a’ falbh air fheadh a’ smaoineachadh air an t-saoghal, air mo bheatha, air an gnothaich anns an t-saoghal. Co mheud leabhar a leugh mi anns na làithean ud, co mheud sealladh a chunna mi? Aon latha bha mi anns an leabhar-lann ’s choinnich mi ri nighinn. Tha cuimhn’ a’m sinn a dhol do’n tigh-dhealbh ’s mi ga pògadh aig a tigh fo sholuis ghorma a bha a’ dèanamh a h-aodann gorm. ’S faileas nan duilleag anns an leas a’ gluasad air a lethcheann. Bhiodh i cluiche na fìdhle anns na làithean ud, no violin mar a their sinn. ’S i a theagaisg ceòl dhomh. Ach nuair a thàinig i do’n bhaile seo sguir i chluich air an fhidhill (có bha dol a dh’éisdeachd rithe?): ’s chuir i suas

[TD 15]

do’n chùlaisd i. Aon latha thàinig mi dhachaidh ás an sgoil gun fhios ’s bha i cluich oirre. Ach aig an deireadh dh’fhàs i coltach ris an fheadhainn a tha a’ fuireach anns a’ bhaile seo, dalma, gun doimhneachd.

Dun Eideann, am baile gaothach bòidheach lom. Co mheud cuairt a ghabh sinn còmhla anns na làithean ud, ’s air an oidhche cuideachd. ’S na tagsaidhean dubha a’ dol seachad oirnn air an t-sràid. Na rionnagan anns an adhar agus sinn a’ falbh air Princes Street. Agus ise le a fidhill anns na làithean ud. Ach aig an deireadh bha i aosd is liath ’s i a’ bàsachadh. Dé chiall a th’aig nì sam bith? Agus an dithis againn sàmhach aig an deireadh: cha robh facal againn ri ràdh ri chéile. A’ coimhead an telebhisean. Is ise a’ fighe no a’ fuaigheal. Cho eucoltach ’s a bha i ris an nighinn a choinnich mi uair anns an leabhar-lann leis na h-ìomhaighean Greugach is Ròmanach, na sùilean falamh, marbhail. Dé seòrsa saoghal anns a bheil sinn beò?
DE SEORSA SAOGHAL ANNS A BHEIL SINN BEO?

Ach nuair a bha mi fhathast anns an sgoil cha robh seo a’ cur dragh orm. Bha cus agam ri dhèanamh. A’ teagasg ’s a’ comharrachadh. ’S a’ chlann cho òg ’s cho neochiontach, iseanan a bha a’ falbh air feadh an adhair. Mar dhìtheanan a bha tighinn gu blàth, ’s a’ searg. ’S na ceistean a dh’fhaighnicheadh iad dhìom anns na làithean ud! Co ás a tha an dealanach a’ tighinn? Co ás an tàirneanach? Agus ise ’na suidhe anns an tigh, ris a’ chagailt, ’s a fidheall sàmhach ’s i a’ fàs reamhar, ’s ceòl na mara mun cuairt oirnn uile. Cha robh gnothach agam a thighinn dhachaidh an seo a rithist. Bu chòir dhomh a bhith air cumail air falbh. Oir cha robh Gàidhlig aice. Cha robh i tuigsinn nan daoine, cho domhainn ann an dòigh ’s a tha iad. ’S bha Dun Eideann cho fad air falbh le a chaisteal aosd, le a bhùitean. Bha a cridhe ann an Dun Eideann – ’na cheòl lom gaothach – ach cha do smaoinich mis’ air sin gus an robh e ro fhadalach. Dé’n dragh a bh’aice-se do’n chuan, do’n cheòl

[TD 16]

iongantach ud: cha chual i e riamh roimhe. Uaireannan bidh mi ga cluinntinn a’ falbh air feadh an tighe air an oidhche ’s math dh’fhaodte air tòir a fidhill a tha cho sàmhach anns a’ chùlaisd. Bha gu leòr agamsa ri dhèanamh ach ciamar a bha ise ri cur seachad na tìde? ’S gun fhios aice air ar cànan, ’s gun duine anns a’ bhaile a chluicheadh air an fhidhill no a dh’éisdeadh rithe le fìrinn. Briseadh-cridhe gun deireadh.

Dun Eideann cho fad air falbh. Le a shràidean lom, le a leabhraichean lom. Cha deach mi air ais a Dhun Eideann tuilleadh bho dh’fhàg mi e. ’S cha deidheadh ise air ais na bu mhotha. Bha cheòl fhéin aig Dun Eideann, ceòl na h-òige. ’S shealladh sinn ri chéile gun bhruidhinn, gun chàil againn ri ràdh ri chéile aig a’ cheann thall.

Gus an deach an cansair an sàs innte mar chlamhan, an tinneas uabhasach ud a tha ceangailte ris an inntinn, ris an anam, an tinneas ud gun cheòl. Dh’fhaodainn a bhith air a toirt air ais gu Dun Eideann ach cha do rinn mi sin. Bha an òige air falbh gu buileach aig an deireadh. Cha robh air fhàgail ach faileasan.

“Dé seòrsa àite th’anns an eilean agad?” ars ise.

“Aite bòidheach,” arsa mise. “Daoine còire. Daoine laghach. Aite bòidheach.” ’S an cuan. An cuan. Ach cha robh ise eòlach air a’ chuan. Bha i eòlach air sràidean ach cha robh i eòlach air a’ mhòintich, air a’ chuan. Cha tàinig e steach orm gum biodh an t-eilean mar àite coimheach dhì-se. Cha tàinig e aon uair a-steach orm. Agus ghreimich an cansair mar chrùbaig. ’S an fhidheall anns a’ chùlaisd.

Aon latha thàinig mi dhachaidh gun fhios ’s bha i cluiche anns a’ chidsin air an fhidhill ach leum i gu a casan mar ainmhidh anns a’ choille ’s ruith i mach ás an rùm. Bliadhnachan air ais. An dùil an robh i cluich air an fhidhill nuair a bha mise anns an sgoil? Cha robh fhios a’m. Cha d’fhuair mi mach a riamh. Cha robh fhios a’m ciamar a bha i cur seachad a’ chuid mhór de a beatha no co air a bha i smaoineachadh.

[TD 17]

4

THA NIGHEAN anns a’ bhail’ againn air a bheil Seonag mar ainm. Tha mi creidsinn gu bheil i ochd bliadhna deug. Tha falt dubh oirre, sùilean donna innte, tòn mhìorbhaileach. Bidh mi ga coimhead a’ dol seachad a h-uile latha air a slighe do’n sgoil, tha i ’g obair anns an sgoil, seòrsa de chlàrc a th’innte. No tha i ’g ionnsachadh a bhith ’na clàrc. Ann an oifis na sgoile. Mo ghaol, O mo ghaol òg. Le do thòin mìorbhaileach. Agus tha mise còrr is trì fichead bliadhna. A sliasaidean, a calpannan, a feòil. A sgiort ghoirid. Có thubhairt a riamh gur e flùranan a th’anns a’ chlann nighean, chan e na. Oir mas e, ’se flùranan a tha làn de phuinnsean. Chan eil mi smaoineachadh gun dubhairt mi trì facail rithe a riamh. Dé bhios i a’ dèanamh ach ag éisdeachd ri transistor ’s a’ suidhe air bialaibh sgàthain a’ cìreadh a fuilt, ag éisdeachd ri òrain a Luxemburg mu dheidhinn a’ ghaoil. Ann an dealt

[TD 18]

na h-òige. Ann an dealt an-iochdmhor na h-òige. Air an oidhche anns an leabaidh bidh mi smaoineachadh oirre, agus gu h-àraid air an oidhche shamhraidh nuair a bhios iad a’ danns aig ceann an rathaid. A tòn a’ priobadh fo’n ghealaich. Chan eil fhios am am bi e fada gus am pòs i, gus am faigh fear eile air a measan a dheocadh, ’s gach madainn bidh i dol seachad ’na coilear fionnar, chun na sgoile far an robh mi fhìn a’ teagasg uair. Thàinig an tinneas seo orm o bhàsaich mo bhean. Nuair a bha ise beò bha mi cho trang, bha mi ’g obair gun sgur. Ach an diugh tha na làithean gam cheasnachadh, cho lom is cho gorm, ’s na h-oidhcheannan làn de chùbhraidheachd gun ainm.

Aithnichidh mi a pàrantan ged a tha iad pìos air falbh aig ceann eile a’ bhaile. Bidh a h-athair a’ falbh le làraidh a’ reic iasg. Chan eil móran as urrainn dhomh a ràdh mu dheidhinn ach gun d’fhuair iad e aon oidhche lethmharbh leis an deoch faisg air cladh, anns an dìg.

Innis dhomh, a ghaoil, có thu? Bhénus a thàinig a-mach ás a’ mhuir, ás a ceòl caochlaideach, an-iochdmhor. ’S chan urrainn dhomh bruidhinn rithe. Aon latha thubhairt i gur e madainn mhath a bh’ann. ’S a bilean cho dearg ann an dealt na h-òige. ’S mo bhean marbh leis a’ chansair. Chan eil duine anns a’ bhaile a chluicheas an fhidheall a th’anns a’ chùlaisd le dust oirre.

Bha e duilich dhomh fiù gal an latha bha mi aig a h-uaigh. ’S am ministear a’ cur a-mach ’s a’ ghaoth a’ séideadh mun cuairt air (cha mhór gun deanainn a-mach dé bha e ’g ràdh ’s an t-uisg a’ sruthadh sìos mo lethcheann.) ’S chaidh a’ chiste bhuidhe sìos do’n toll dubh ud.

Làrna-mhàireach chunna mi i a’ dol seachad le a tòin bhig ghrinn, le a broilleach àrd. ’S na h-eòin a’ seinn, ’s mo bhean anns an uaigh. Dé ’s urrainn dhomh a ràdh?

Bha i ann am pian mór aig an deireadh. ’S shuidhinn a’ leughadh mo phàipeir ’s chluinninn i a’ sgriachail. ’S dheidhinn a-steach ach cha b’urrainn dhomh càil a dhèanamh.

[TD 19]

Cha robh càil ri dhèanamh. Bhàsaich i ann an àite fad ás, air falbh bho a rìoghachd fhéin, gun fhidheall. Cha do rinn mi ùrnuigh ri Dia no ri duine.

Tha a’ ghrian ag éirigh gach madainn ’s tha sinn a’ fàs aosd ’s a’ chlann-nighean a’ dol seachad gun fhios aca air na tollan domhainn a tha nar cridheachan, an tart, an tart . . . . Nam faighinn . . . . aon oidhche . . . . eadhon aon oidhche. Mar iasg nach glac mi a chaoidh. Ach cha robh clann againn. ’S co air a chuireas mi a’ choire.


An latha ud, thàinig mi dhachaidh gun fhios bho’n sgoil ’s bha an fhidheall mar leanabh air a gàirdean. Sin an ìomhaigh gus an robh mi ’g iarraidh. ’S mo nàdur cho fuar. Ach ruith i mach ás an rùm leis an fhidhill.

Agus cuideachd dh’fheumadh sinn a’ Bheurla bhruidhinn nuair a thigeadh duine a-steach. ’S mura biodh Beurla aige dh’fheumadh sinn bruidhinn anns a’ Ghàidhlig is cha bhiodh ise gar tuigsinn. Nuair a bha i bàsachadh ’se Bheurla a bha i bruidhinn (bha sin nàdurrach), bha i sgriachail anns a’ Bheurla. Ach tha a’ ghrian teth ’s tha Seonag a’ dol seachad air an rathad, dearcag nach deach a dheocadh. A’ dol sìos an rathad dhachaidh, ’s a cìochan cho làn, ’s a corp cho ciùin, aon-fhillte.

’S gach oidhche nuair a théid a’ ghrian sìos tha mi cluinntinn a guth – guth mo mhnatha – a’ sgriachail leis a’ phian.


Aig amannan tha mi smaoineachadh gu bheil mi dol ás mo chiall.


“Tha mi’n dòchas gu bheil cùisean ceart gu leòr leat,” arsa mo bhràthair anns an litir. “Tha cùisean an seo glé mhath. Uabhasach math. Tha mi cinnteach gu bheil thu leughadh cho dìorrasach ’s a chleachd thu. Chan eil tìde agam fhìn

[TD 20]

sin a dhèanamh. Tha mo bhean ’s an teaghlach uile fallain.

An d’fhuair thu na dealbhan a chuir mi thugad o chionn ghoirid? Nach eil a thìd’ agad a thighinn a-mach an seo a shealltainn oirnn? Bhiodh sinn glé thoilichte d’fhaicinn. Gu dearbha fhéin bhiodh. Gu h-àraid Eilidh. Tha i ’n còmhnaidh a’ bruidhinn ort. ’S air an latha a bha i bruidhinn ri Màiri nuair a bha sinne ag iasgach. Uill, tha New Zealand mar a bha e riamh. Na pàipearan làn rugbaidh. Ach chan eil thusa a’ cur móran suim ann a sin, tha mi cinnteach.”

Agus mar sin air adhart.

Aonarain, càit a bheil thu nochd ’na do chadal mar chloich, slàn annad fhéin, ’s le do chrios de ròpa mun cuairt orm . . . . bu chòir dhomh a bhith air a ràdh “ort.”

Cha robh Màiri bòidheach idir, cha robh i riamh cho bòidheach ri Seonag òg. Cha robh fàileadh na h-òige mun cuairt oirre a riamh. A Sheonag, nam b’urrainn dhomh mo làmhan a chur mun cuairt ort, do chasan, do shliasaidean, nam b’urrainn dhomh. ’S tu an aon té anns a’ bhaile air a bheil gaol agam. Tha an dithis eile an ath dhorus cho tana, le casan caola, ach thusa . . . . Cha robh Màiri bòidheach a riamh ged a thubhairt i rium gum biodh i falbh air each ann an aodach uaine nuair a bha i òg, anns na coilltean, eadhon air na sràidean fhéin. Agus ’na suidhe anns an rùm a’ cluich air an fhidhill. Tha mi smaoineachadh gu robh i air ban-fhìdhlear mór a dhèanamh, ach thug mis’ an seo i. Dh’iarr iad oirre aon oidhche cluich aig danns – smaoinichibh! Aig danns!

Tha fidheall, tha mi smaoineachadh, coltach ri ciste-laighe. An dùil an éirich ceòl á ciste-laighe?

Ach Seonag . . . a broilleach, a sliasaidean, a bheil iadsan nas fheàrr na fidheall, na ceòl na fìdhle? Tha am maighstir-sgoile ag ràdh nach eil móran feum innte, nach aithne dhi na facail a litreachadh ceart.

Mar gum biodh sin a’ cur móran dragh oirre.

[TD 21]

5

CHUIR mi romham e ’s rinn mi e. Aig trì uairean sa’ mhadainn – gus nach fhaiceadh duine mi – dh’éirich mi ás mo leabaidh bhlàth, chuir mi orm m’aodach, shlìog mi mach ás an tigh, ’s rinn mi mo shlighe gu bothan an aonarain. A dh’aindeoin m’fhaicill bha eagal orm fad na tìde gum faiceadh cuideigin mi, ’s a’ ghealach cho soilleir ’s cho cruinn anns an adhar. Gealach abachaidh an eòrna bheir i sinne Leódhas dhachaidh. An talamh mar mhàrbhail, màrbhail nan Greugach. Na h-eòin ’nan cadal. Chan fhaca mi taibhs’ idir ged a tha iad ag ràdh gu bheil taibhs faisg air a’ bhothan. Beagan faruim aig an allt ’s e sruthadh seachad troimh’n oidhche. Cha robh air feadh na h-oidhcheach a ghuth-san – an t-allt a tha a’ ruith gun sgur gus an ruig e an cuan. Aon turas chunna mi cat a’ ruith tarsainn air an rathad, le a shùilean uaine, a’ sealltainn air ais rium ann an solus na

[TD 22]

gealaich. ’S an oidhche cho blàth.

Uill, ràinig mi am bothan. Is sheall mi steach air an uinneig ach chan fhaca mi càil ach dorchadas. Theab mi an dorus fhosgladh ’s a dhol a-steach air a’ ghuth thàmh do’n bhothan. Cha robh mi fiù a’ cluinntinn duine a’ tarraing anail. Sheas mi aig an dorus mar dhotar a bhios ag éisdeachd ri sgamhanan easlainteach ach cha chuala mi càil. Bha an oidhche cho sàmhach. Nam biodh duine air a dhol seachad an uair ud bha e air smaoineachadh gu robh mi ás mo chiall. ’S math dh’fhaodte gu robh mi ás mo chiall. Dé tharraing an seo mi co-dhiùbh? Bha an dorus dùinte ’s am bothan cho sàmhach ris an uaigh. Chunnaic mi sgrìobhte air an dorus ann an solus na gealaich ainmeannan feadhainn a bha uair anns an RAF, ainmeannan Sasannach. Dealbhan de chridheachan. Cupid an siud ’s an seo le sgiathan. Càit an robh na daoin’ ud an diugh.

Is aonaran ’nan àite.

Bha an oidhche cho sàmhach ’s mi ’nam sheasamh ris an dorus. Bhiodh e ’na laighe ’na leabaidh anns a’ bhothan ud far an robh na Sasannaich air a bhith uair a’ bruidhinn air itealain, air cogadh, air boireannaich. Air boireannaich. Na dealbhan òrail ann an solus na gealaich. Broillichean móra le saighdean tromhpa. Thionndaidh mi air falbh. Bha eagal orm gum faiceadh cuideigin mi. Bha mi air chrith, mar itealan anns an adhar, bha mo bhial tioram. Mar gum bithinn air tighinn a ghoid ionmhais. Mar mhèirleach. Mar gum bithinn air tòir òir ann an solus na gealaich. Bha am bothan ag éirigh cho deàlrach a-mach ás a’ mhòintich, am bothan aosd, le a dhorus sgàinte.

Thionndaidh mi air falbh ’s rinn mi mo shlighe dhachaidh, ’s mi a’ faireachdainn cho meallta. Bha dùil a’m gu robh mi air rudeigin fhaicinn. Ach chan fhaca mi càil. ’S cha chuala mi càil. An rathad air thoiseach orm a rithist, an rathad cumhang geal, màrbhail fuar air ais gu mo thigh air an

[TD 23]

oidhche bhlàth ud, ’s m’ fhuil a’ leum ’s a’ dèanamh ceòl leatha fhéin. Ach fhuair mi mi fhìn ’na mo leth ruith mar gum biodh ciont uabhasach orm. Ràinig mi mo thigh fhìn aig an deireadh. A’ cur dhìom m’ aodach bha mi smaoineachadh air an aonaran ’s air Seonag. Ghabh mi aon phile oir chan eil mi cadal cho sunndach ’s a chleachd mi, gu h-àraid nuair a bhios an oidhche blàth ’s a bhios fàileadh nan lus a’ tighinn a-steach air an uinneig fhosgailte.

Bothan fiodha ’na sheasamh leis fhéin is ’na bhroinn an t-aonaran nach robh mi a’ tuigsinn. ’S a’ ghealach mhàrbhail air an rathad, air a’ chuan. ’S Cupid no dhà air an dorus sgàinte. ’S a’ ghealach cho mór ’s cho cruinn ’s cho faisg. ’S mo ghàirdeanan air cluasaig fhalamh.
PER ARDUA AD ASTRA.

[TD 24]

6

BHRUIDHINN mi mar thà air Coinneach Iain a tha air a bhith pòsda airson grunn mór bhliadhnachan. Bha e ’na sheòladair uair mar a bha móran do’n fheadhainn a th’anns a’ bhaile ’s tha e ’n diugh toilichte gu leòr a bhith ris an fhearann ged a bha e cleachdte ri gluasad na mara. Duine beag tioram le dréin air ’s e uabhasach trom air an tombac, ’s a bhean mór reamhar ’s i aosda mar a tha e fhéin. Nuair a thàinig e dhachaidh an toiseach tha e coltach gum biodh e dol suas am baile a shealltainn ri na soithichean a’ tighinn a-steach do’n bhàgh. Sheasadh e air a’ chidhe gan coimhead ’s gu h-àraid nuair a bhiodh iad a’ fàgail, a’ dol do’n Chaol no taobh Ghlaschu. Tha e air a bhith ann a Hong Kong, ann an Astràilia, ann an Ameireaga a Deas.

Aon uair ’s an deoch air, bliadhnachan air ais, thubhairt e rium, “Chan eil fhios ciamar a dh’fhuirich mi aig an tigh.

[TD 25]

Ach chunna mi an saoghal a bh’air thoiseach orm, aonaranachd ’s an deoch. ’S phòs mi.” Phòs e Anna a bha air a bhith a’ sealltainn ás déidh a pàrantan ’s iad aosd is meata. “A bheil fhios agad mu dheidhinn Hong Kong,” ars esan. “Bidh iad a’ fàgail biadh aig uaighean nam marbh. Tha iad de’n bheachd gun éirich iad a rithist ’s gun tòisich iad a’ coiseachd air feadh nèamh nuair a bhàsaicheas iad. ’S tha na teampullan aca cho mór. Ach chan eil càil coltach ri bhith air soitheach ’s latha bòidheach ann ’s na tuinn a’ gluasad air gach taobh dhiot.” Chan eil càil coltach ris.”

Cha robh dragh aige de mhòine no de dh’fhearann no de nithean mar sin aig an toiseach. ’S bhiodh e coiseachd sìos is suas an rathad mar gum biodh e air deic soithich. “Tha mar gum biodh bannan mun cuairt orm,” theireadh e. ’S an aon dréin air fad na tìde. ’S shaoileadh duine gu robh e fhéin ’s a bhean réidh gu leòr fad na tìde. Cha bhiodh a bhean ag ràdh móran, esan a bhiodh a’ còmhradh gun sgur. Bhiodh i ’na suidhe ris an teine mar chnap mór ag éideachd ris ’s a’ gàireachdainn an dràsd ’s a rithist. ’S chanadh i glé thric, “Dh’fhaodadh e bhith ’na chaiptein.”

“Aon oidhche,” ars esan riumsa, “chaidh mi steach do thigh-seinnse ann an Astràilia ’s có chunna mi stigh an sin ach an Starrag. Uill, cha do leig e air gun do dh’aithnich e mi. Bha e air a bhith air falbh bho’n tigh airson deich bliadhna ’s cha robh duine air litir fhaighinn bhuaidhe. Aon litir. Cha do leig e air gun do dh’aithnich e mi. Nach eil sin àraid. Bha e ’g òl gun sgur. Agus thuig mi gu math dh’fhaodte gun tachradh an aon rud dhomh fhìn. O bhiodh sinn ag òl, ’se drungairean mór’ a bh’annainn. Is sabaidean gun sgur. Ach nuair a thainig mi dhachaidh an toiseach bhithinn a’ suidhe ris an uinneig a’ sealltainn a-mach ris a’ chuan mar gum bitheadh pathadh orm, pathadh nach gabhadh a shàsachadh. Ach dé b’fheàrr dhomh, a bhith ’nam dhrungair agus a bhith saor ann an dòigh, no a bhith pòsda ’nam

[TD 26]

thigh fhìn. Dé tha thusa ag ràdh? Tha foghlum agad-sa. ’Se sgoilear a th’annad.”

“A bhith saor ’na do thigh fhéin,” arsa mise ris.

“Cha ghabh sin dèanamh,” ars esan.

Bha fhios a’m nach gabhadh, oir ged a bha a bhean sàmhach, bha iad a’ cur oirre gum feumadh an tigh a bhith uabhasach glan, is gum biodh i a’ toirt dhà nuair nach biodh duin’ ann am follais.

“Aon rud a dh’fheumas mi a ràdh,” ars esan. “Chan eil fhios dé ’s urrainn dhut a ràdh mu dheidhinn bhoireannach. Anns na ceàrnaidhean an Iar ’sann a bhios iad a’ coiseachd nan sràid gu math iriosal. Cha tog iad an sùilean idir.

Boireannaich. Carson a tha feum againn orra? Tha am Bìobull fhéin ag ràdh gur e Eubha a dh’ith an ubhal. “Cha bhiodh e dol do’n eaglais idir ged a bha fhios aige air trealaichean a leugh e uair anns a’ Bhìobull. “Chan eil ùghdar ann coltach ri Edgar Wallace,” theireadh e rium. ’S e ’na shuidhe anns a’ chathair cho tioram ’s cho beag ’s e smocaigeadh a phìob. ’S a bhean a’ cumail an tighe glan. Aon turas chaidh mi steach do a thigh ’s cha robh dealbhan nan soitheach sheòl air a’ bhalla idir. Càit an do chuir i iad ’s i cho sàmhach ’s cho reamhar ’s fiamh a’ ghàire oirre ’n còmhnaidh.

“Obh obh,” chanadh i, “dh’fhaodadh e bhith ’na chaiptean.”

Is esan a’ gluasad a chathair a-null ’s a-nall mar gum biodh e aig muir. Chleachd e airson greiseig a bhith a’ dol a-mach air eathar a dh’iasgach ach sguir e de’n sin. “Cha robh e coltach ri bhith aig muir idir,” ars esan rium-sa. “’Sann a bha e mar gum bithinn air abhainn.”

“’Se a’ cheist,” ars esan, “a bhith aosd is aonaranach no a bhith ’nam shuidhe an seo ris an teine. Có tha saor anns an t-saoghal a tha seo?”

“Chan eil fhios aig duine,” ars esan, “dé ’s còir dha a

[TD 27]

dhèanamh. ’S math dh’fhaodte gu bheil fhios aig Dia ach chan eil fhios aig duine. Tha sinn a’ gabhail eagal mar a chunna mi fear uair a’ dèanamh, ’s e shuas air crann. Bha eagal air gun tuiteadh e do’n mhuir ’s thòisich e ri sgriachail ’s e a’ slaodadh ris a’ chrann. Sin dìreach mar a tha sinne. Ach cha robh eagal orm-sa a riamh ’s mi shuas air crann. Nach eil sin àraid?” Is shealladh e rium mar gum biodh e ’g iarraidh orm freagairt a thoirt dha a chuireadh a cheistean aig fois.


“Uill,” ars esan, “bha an Starrag ’na sheasamh an sin aig a’ bhàr ann an Astràilia. Is thàinig mise steach, balach ás an aon bhaile. ’S cha do leig e air gun aithnicheadh e mi. Nach robh sin neònach? Thòisich e cluich air dominos le feadhainn a bha còmhla ris. Chuir siud iongnadh mór orm. Tha cuimhn’ agad air an Starrag? Sùilean car cam ann. Sin agad e. Cha do dh’fhosgail e bhial. Ann an Astràilia. Aig ceann eile an t-saoghail. Chaidh mi suas thuige ’s chuir mi mach mo làmh ris ach sheall e tromham. Bha mi smaoineachadh an toiseach gur e mearachd a rinn mi, gur ann á Astràilia fhéin a bha an duine. Ach cha b’ann. ’Se an Starrag a bh’ann ceart gu leòr. Cha do chaill mi cuimhn’ air an siud a riamh. Cha do dh’innis mi do a chàirdean a riamh gum faca mi e. Bha tollan ’na bhriogais, tha thu tuigsinn. Agus ’se fìon a bha e ’g òl. Smaoinich. Fìon.” Stad e a’ cnuasachd. “Smaoinich, fear ás an eilean ag òl fìon. Mar Fhrangach. ’S bha e bruidhinn dìreach mar Astràilianach. Tha mac an duine uabhasach àraid nach eil? Eh?” ’S chuir e mach smugaid. ’S thug a bhean sùil air. Bha mi cinnteach gum biodh trod ann nuair a dh’fhàgainn.

[TD 28]

7

Tha am bail’ againn cho bòidheach air latha samhraidh, a’ mhòinteach air a chùlaibh ’s an cuan pìos air falbh cho gorm, ’s na soithichean a’ gabhail seachad air. Nuair a bha mi òg, air làithean fliuch, bhithinn a’ dealbhadh dhriftearan air pàipear. An dràsda ’s a rithist cluinnidh tu cù a’ comhartaich ’s chì thu fear a’ bualadh post le òrd. No clann a’ togail theantaichean làn de cheò. Carson a bhios iad a’ dèanamh sin air latha teth samhraidh? Mar gum biodh iad ag iarraidh air ais gu làithean nan dinosaurs, ’s nan coilltean móra uaine. ’S cuideachd ’s math dh’fhaodte gum faic thu feadhainn ag obair shìos am measg a’ choirc.

Bha Murchadh ’na shuidhe air cloich an déidh a toirt le bara bho’n mhòintich. “Eil càil a bheachd agad cuin a bhios tu deiseil?” arsa mise ris airson a’ chiadaimh uair.

“Chan eil càil,” ars esan ’s aodann cho reamhar ’s cho dearg.

Cha robh ach aon bhalla am follais fhathast.

Tha a bhean a’ sàs ann gun sgur, ach their Murchadh, “Chan urrainn do dhuine càil a dhèanamh ach a dhìcheall. Tha am Bìobull fhèin a’ teagasg sin.”

Dh’aontaich mi ris, a’ sealltainn ris na clachan móra.

“Crìochnaichidh cuideigin e,” arsa Murchadh, “uaireigin.”

Thàinig smaoin thugam. Bhiodh pàrantan Seonag a’ reic bainne. Dh’fhaodainn bainne a cheannach bhuapa ’s dh’ fhaodadh Seonag am bainne a thoirt thugam a h-uile madainn air a slighe do’n sgoil. Dh’éirich an smaoin ’nam inntinn mar nathair ann an nèamh.

Dé seòrsa inntinn bha ann am Murchadh? Smaoinich mi air inntinn mar chloich mhóir thruim a’ gluasad gu slaodach air feadh a chinn.

“Tha a’ mhòine ri buain,” ars esan, “bliadhna an déidh bliadhna. ’S trealaichean eile. Chan eil tìd’ agam a bhith ’g

[TD 29]

obair air an tigh gun sgur.”

“Tha thu ceart,” arsa mise.

“Chan eil e furasd,” ars esan ’s e ’na shuidhe air a’ chloich. “Mo dhithis nighean ’s mo bhean a’ sàs annam. ’S mi dèanamh mo dhìchioll.”

Bha mi smaoineachadh air an aonaran ’na shuidhe leis fhéin. Mar fhaileas a’ laighe air a’ bhaile. Mar sgòth. A’ fiachainn ri bhith buileach ’na aonar. Nach robh sin àraid? Neach ’na aonar anns a’ bhaile seo, air oir a’ bhaile seo. ’S anns a’ bhaile seo bha fhios aig a h-uile duine air a h-uile càil a bha an duine eile a’ dèanamh. Bha am baile mar ainmhidh beò le ciad cas is ciad ceann. ’S bha esan a’ falbh mar sgòth dhuibh os a chionn, ’na aonar.

“Thig an latha,” arsa Murchadh, “anns am bi rùm-ionnlaid an seo.”

“Thig,” arsa mise ’s mi sealltainn ri dithis bhalach a bha a’ ruith a chéile ’s cù a’ ruith an dithis. Bha an Calman ’na shuidhe aig bialaibh a dhoruis ’s e a’ càradh lìon.

Bha speuclairean air.

Dh’fhaodainn am bainne cheannach ceart gu leòr. Carson nach do smaoinich mi air roimhe?

Fad air falbh aig ceann eile a’ bhaile chunna mi bó ag ithe aodach a bha crochte air sreing. Uill, sealladh iad ás a dhéidh.

“Ma bhios tu ’g iarraidh cuideachadh sam bith,” arsa mise ri Murchadh a bha ’na leth-chadal. Bhithinn ag ràdh seo a h-uile latha ach cha do dh’iarr e cuideachadh fhathast.

Bha am baile ’na leth-chadal, anns a’ bhlàths. Mar gum biodh an dithis againn beò ann am bruadar. Mar gum bithinn a’ faicinn Mhurchaidh troimh ghloinne.

Chunna mi gu robh falt dearg ’na chuinnlein. O bha e coltach ri ainmhidh ceart gu leòr, ainmhidh a bha ’na laighe anns a’ ghréin.

“Nuair a thog mi chlach sin,” arsa Murchadh, “bha cnuimhean fòipe. Ciadan dhiubh. Cnuimhean móra dearga.

[TD 30]

Bidh mi faicinn tòrr bheathaichean fo na clachan nuair a thogas mi iad.”

Sheall e rium le sùil bhig bhioraich. Dé bha e fiachainn ri ràdh? Uill, bha Màiri ag òl aig an deireadh ach ’se ’n cansair bu choireach ri sin. Bha i ’na strainnsear anns a’ bhaile. Coltach ris an aonaran ach gu robh i fuireach còmhla riumsa. Oidhcheannan chithinn i falbh air feadh an tighe ’s am botal ’na làimh ’s bha am botal a’ tionndadh gu fidhill . . . . An ceòl nach do chluich i anns a’ bhaile seo. Anns a’ bhaile dhùinte seo.

An ceòl sàmhach nach robh Gaidhealach no Gallda.

“Cnuimhean, chan fhaca tu leithid,” arsa Murchadh. “Theab mi am marbhadh ach dh’fhàg mi ann an siud iad. Feumaidh na cnuimhean a bhith beò cuideachd. ’S math dh’fhaodte gum faigheadh na h-iseanan iad.”

’S dhèanadh na h-iseanan ceòl ás na cnuimhean!

Shuidh faoileag air cloich a’ sealltainn ruinn le sùil shoilleir, ’s i a’ gluasad a ceann a-null ’s a-nall mar gum biodh i gar sgrùdadh.

“Tà,” arsa Murchadh, “cha dèan seo a’ chùis. Feumaidh mi m’ obair a dhèanamh.” ’S dh’éirich e gu slaodach bho’n chloich mar gum biodh e ’g éirigh á cladh.

Clachan mun cuairt air, aon an déidh aoin.

’S air a chùlaibh, an t-adhar gorm.

“Dé tha thu fhéin a’ dol a dhèanamh an diugh?” ars esan.

“O tha litir no dhà agam ri sgrìobhadh,” arsa mise. “Is gnothach no dhà eile.”

“Uh huh,” arsa Murchadh. “Uill, tha a dhreuchd fhéin aig a h-uile duine.”

Bha astar mór eadar am peann ’s a’ chlach. “An e sin Cairstìona?” ars esan ’s e a’ sealltainn ri té le bascaid a’ dol do’n bhùth. “O ’se gu dearbh. Chan eil móran Chrìosdaidhean cho dìleas rithe-se. Tha mi cluinntinn gu bheil a nighean air na sràidean ann an Lunnainn. Air na sràidean, smaoinich. ’S i cho reamhar cuideachd.”

[TD 31]

8

FEASGAR làrna-mhàireach chaidh mi steach do thigh Seonag. Bha iad uile ’nan suidhe aig am biadh, an triùir aca. Sheas a h-athair ’s thubhairt e.

“Chan ann tric a chì sinn thusa a’ tadhal oirnn.” Agus sheas a bhean cuideachd a’ suathadh a làmhan ’na h-aparan.

Bha Seonag ag ithe a biadh le a ceann crom.

“An gabh sibh blasad bidh?” arsa a màthair. Bha Seonag ag ithe ugh ròsda.

O mo rùn le ugh ròsda air do bhialaibh ’s do cheann leis an fhalt dhuibh a’ sealltainn sìos ris an truinnsear.

“Uill,” arsa mise, “thàinig mi air tòir fàbhar.”

“Seadh seadh,” ars a h-athair. “Mas urrainn dhuinn càil a dheanamh . . . .”

“Gu dearbha fhéin,” arsa a bhean, “gu dearbha fhéin.”

“Uill,” arsa mise, “bha mi smaoineachadh am b’urrainn

[TD 32]

dhuibh bainne a reic rium. Tha fhios a’m gu bheil bó agaibh.”

“Bainne a reic,” ars a màthair. Thog Seonag a ceann ’s sheall i rium airson a’ chiad uair.”

“Seadh,” arsa mise. “Tha mi ás aonais bainne ach bainne nan canastairean. ’S tha mi fàs sgìth dheth.” Rinn mi gàire.

“O tha thu ceart an sin,” ars a h-athair. “Co air nach cuireadh e gràin. Có a chleachdadh bainne nan canastairean nam faigheadh e bainne na bà.”

“Bha mi smaoineachadh,” arsa mise. “Tha Seonag a’ dol seachad air an tigh a h-uile madainn, ’s thàinig e steach orm gun tugadh i thugam e air a slighe gu a h-obair.”

Sheall Seonag dìreach ’nam aodann.

“Ai, dh’fhaodadh i sin a dhèanamh ceart gu leòr,” ars a màthair.

“Chan eil fhios carson nach dèanadh i sin.”

“Dh’fhaodadh,” ars a h-athair. “Carson nach fhaodadh? Dé mu dheidhinn, a Sheonag?”

“O nì mise sin all right,” arsa Seonag. “Tha mi dol seachad air an tigh co-dhiùbh.”

“Choinnichinn fhìn aig an staran i,” arsa mise.

“Ma sguireas i smaoineachadh air Doilidh,” ars a h-athair, “airson mionaid.”

Thàinig deàrrsadh gu a h-aodann.

“Doilidh?” arsa mise.

“Seadh,” ars a h-athair. “Tha i bruidhinn air pòsadh a dh’aithghearr. ’S chan eil i ach na h-ochd bliadhna deug. Tha Doilidh ag obair air bàta-motair. Chan eil càil againn ’na aghaidh.”

“Ach càit am faigh iad airgead pòsaidh?” ars a màthair. “Clann an latha ’n diugh. Bidh iad ag iarraidh tigh ùr is TV is beart-nighe anns a’ bhad.”

“A’ dol a phòsadh,” arsa mise rium fhìn ’s dh’fhàs Doilidh dorch mu m’ choinneamh. Ach nach robh e

[TD 33]

nàdurrach? Nach robh e nàdurrach gu leòr? Doilidh air bàta a’ seòladh a-steach do m’ inntinn.

Doilidh a’ tighinn a-mach ás a’ chuan, dubh, dorch.

“Uill,” arsa mise, “Chan eil fhios a’m air clann an latha an diugh ach tha am bainne fhéin cho cudthromach dhomh-sa,” ’s rinn mi gàire. Cha do dh’fhosgail Seonag a bial fad na tìde. Ach nach robh i air a bhith anns an sgoil nuair a bha mi fhìn ’nam mhaighstir-sgoile? ’S math dh’fhaodte gu robh i liugach.

“Bidh e ceart gu leòr a réisd,” arsa mise. “Am bainne, tha mi ciallachadh.”

“O bithidh,” arsa a màthair, “bidh e ceart gu leòr.”

“Agus ciamar,” arsa mise, “ciamar a phàidheas . . . .”

“O na bi bruidhinn air pàidheadh an dràsda,” ars esan. “Tha fhios againn nach ruith thu air falbh.”

Chunna mi Seonag a’ sealltainn rium airson diog le sùil ghéir, mar gum bitheadh i a’ tuigsinn nan nithean nach robh mi ag ràdh. Eòlas aosd ’na sùilean. Eòlas aosd nam boireannach.

Bha i mar isean dathte anns an tigh ud.

“Uill, a nis,” ars a h-athair, “an gabh thu drama ás déidh a’ chùmhnaint ud?”

“Cha chuirinn ’na h-aghaidh,” arsa mise.

“Cha chuireadh gu dearbh,” ars esan. “Tha i tòrr nas fheàrr dhut na bainne.”

Thug a bhean sùil air ach cha dubhairt i smid.

Chuir e mach té mhór dhomh ’s dh’òl mi i.

“Tha sin tòrr nas fheàrr dhut na ’m bainne,” ars esan le gàire.

“Tha gu dearbh,” arsa mise.

Bha smaoin air choireigin a’ gluasad gu ceòthail ’nam inntinn ach cha robh i air tighinn gu ìre fhathast. Cha robh i air ruighinn cruth soilleir. A’ snàmh air feadh m’ inntinn. Dh’fheumadh Seonag tigh nam pòsadh i, dh’fheumadh i

[TD 34]

trealaichean a chuireadh i anns an tigh. Trealaichean de gach seòrsa airson a nid . . . .

Ann an ceann ùine chaidh mi dhachaidh.

’S bha Seonag cuideachd a’ dol a phòsadh. Carson nach do smaoinich mi air a sin roimhe? Nach robh e nàdurrach gu leòr? Nach robh gach nì nàdurrach? Dé bha mi fiachainn ri dhèanamh? Dé bha ceàrr orm? Nuair a ràinig mi an tigh thòisich mi ri dèanamh dealbh ùr. Anns an dealbh bha duine le ròpa mun cuairt air mar chrios ’s e ’na sheasamh leis fhéin ann am meadhon fàsaich. Air a chùlaibh bha cat fiadhaich le sùilean uaine. Bha e dìreach a’ dol a leum air an duine. Dhia gléidh mi, Dhia gléidh mi, tha eagal orm.

[TD 35]

9

GRESIEAG an déidh seo thachair nì àraid. Bhruidhinn mi air Coinneach Iain mar tha. Tha mi creidsinn gu bheil e nise còrr air trì fichead ’s a deich, ’s e air a bhith pòsda airson bliadhnachan móra. Uill, aon fheasgar nach ann a thàinig e mach ás a thigh le màileid aige – coltach ris an fheadhainn a bhios aig seòladairean – chan eil fhios càit an do ghléidh e e anns na bliadhnachan cumhang ud – is choisich e sìos chun an rathaid air tòir a’ bhus. Tha e duilich tuigsinn an t-iongnadh a bh’oirnn uile. Bha sinn gu léir aig ar dorsan a’ sealltainn ris agus esan a’ sealltainn dìreach air thoiseach air mar gum biodh e coiseachd ’na chadal. ’S a bhean aig an dorus ag éigheach as a dhéidh, ag éigheach ainm, ag iarraidh air tilleadh. Bha i gal ’s a’ sgriachail aig an aon àm. ’S ag éigheach, “Càit a bheil thu dol? An ann ás do chiall a tha thu? Cha robh Coinneach

[TD 36]

Iain a’ leigeil air gu robh e ga cluinntinn: ’s a dhruim cho dìreach mar gum biodh an òige air tilleadh thuige a rithist, mar gum biodh e air deic soithich anns an Néibhidh.

Bha a h-uile duine a’ smaoineachadh gun deach e ás a chiall. Ruith mi fhìn sìos thuige ’s sheas mi dìreach mu choinneamh ’s thubhairt mi ris: “Càit a bheil dùil riut?” Sheall e tromham ach cha dubhairt e smid.

“Sguir de’n amaideas seo,” arsa mise ris agus mo ghuth fhìn ag éirigh ann an seòrsa de sgriach. “Càit a bheil thu smaoineachadh a tha thu dol aig d’aois-sa?” Bha a bhean a’ sgriachail fad na tìde aig an dorus ’s gréim aig dithis bhoireannach oirre mus tuiteadh i.

“Tha thu ro-aosd tuilleadh,” arsa mise ris. “Nach eil thu coimhead sin? Tha thu ro-aosd airson do thigh fhàgail. Cha do rinn do bhean ach a dìcheall. Chan urrainn dhut a’ choire a chur oirre-se.”

Ach cha robh e gam fhreagairt. Chan eil fhios a’m an robh e gam chluinntinn, oir bha e ann an saoghal eile, saoghal òige, le mhàileid air a ghualainn mar gum biodh e falbh a Hong Kong a rithist.

“Tha Hong Kong ro fhad air falbh a nis,” arsa mise ris. “Tha thu ro-aosd airson seòladh.”

Thug e sùil orm airson a’ chiad uair ’s thubhairt e. “Chan eil an t-aonaran pòsd.” ’S dh’aithnich mi nuair sin dé bha dol air adhart ’na inntinn, dé bha ’g èaladh troimhpe mar cheò mun cuairt San Fransisco air madainn bhòidheach na h-òige.

“Ach dé mu dheidhinn do mhnatha?” arsa mise. “Sheall i ás do dhéidh fad a beatha. Rinn i an obair a thatar a’ sùileachadh bho mhnaoi. Rinn i a dìcheall. An tàinig sin a-steach ort idir?”

Cha dubhairt e ’n còrr. ’S bha mi ruith ri thaobh fad na tìde a’ fiachainn ri cumail suas ris mar a bha mi uair nuair a bhithinn a’ dol do’n sgoil a’ fiachainn ri cumail suas ri

[TD 37]

balaich na bu shine na mi fhìn.

’S cha robh dòigh air stad a chur air. ’S a phutanan a’ gleansadh anns a’ ghréin. ’S am baile gu léir a’ ruith timcheall mar iseanan ann an stoirm. Oir cha do thachair a leithid seo a riamh, duine a’ fàgail a mhnatha ’s ise a’ sgriachail mar gum biodh i air a leòn ’na spiorad ’s an dithis bhoireannach a’ cumail gréim oirre.

“Càit a bheil thu dol?” arsa mise rithist.

Ach ged a dh’fhaighnich mi a’ cheist bha cinnt agam nach robh càil a dh’fhios aige càit an robh e dol, nach robh móran dragh aige. B’ann a bha e coltach ri dola – dola le putanan gleansach – a’ coiseachd mar bheart, cas an déidh coise. Air latha gorm samhraidh. ’S cha tilleadh e air ais gu a thigh oir bha bruadar na h-òige air a chur ás a chiall. Bha e coimhead bailtean móra air thoiseach air, ceàrnaidhean eile de’n t-saoghal ’s bha e ’g iarraidh a bhith òg a rithist. Bha sannt na h-òige air. “Na smaoinich thu air do mhnaoi?” arsa mise ris. “Bidh i ’na h-aonar. Bidh i gad chaoidh. Anns an tigh anns an robh sibh còmhla airson bliadhnachan móra. Ged nach e tigh air sàl a th’ann. Ach có gheibh sin, tigh mara?”

Sheall e rium ach cha do fhreagair e mi.

Bhris a bhean air falbh bho’n dithis bhoireannach ’s ruith i ás a dhéidh ’s i cho aosd ’s cho reamhar ri ròn – mar ròn a chunnaic e fhéin uair ’s math dh’fhaodte nuair a bha e aig muir – ’s i air chrith fad na tìde.

“Thig dhachaidh, thig dhachaidh,” bha i ’g éigheachd, ’s a guth cho lom is cho caillte.

“Chaill thu do shaorsa, air a son-se,” arsa mise rium fhìn ’s mi a’ sealltainn rithe, cho critheanach ’s cho reamhar ’s esan cho dìreach ’s cho cumhang. Cha do fhreagair e ise na bu mhotha, an duin’ aosd ud a’ fàgail a’ bhaile gun càil a dh’fhios aige càit an robh e dol.

Chunna mi am bus dearg a’ tighinn. Stad e ’s chunna mi

[TD 38]

am fear-stiùiridh a’ sealltainn sìos rium. An ath mhionaid dhìrich Coinneach Iain steapaichean a’ bhus ’s chaidh e steach ann ’s shuidh e sìos, a’ cur sìos a mhàileid. Bha a bhean ’na seasamh, a bial fosgailte mar nach fhaigheadh i air a h-anail a tharraing.

Dh’fhalbh am bus ’s ise a’ sealltainn ás a dhéidh, ’na seasamh am meadhon an rathaid.

Chuir mi mo làmh mun cuairt oirre ’s stiùir mi dhachaidh i far an robh na boireannaich eile a’ feitheamh.

Dé’n còrr a b’urrainn dhomh a dhèanamh?

An déidh sin sheas mi aig an dorus a’ sealltainn ri bothan an aonarain ’s fearg ’nam inntinn ’s ’nam spiorad. Dé bha seo a’ ciallachadh? Dé bha tachairt anns a’ bhaile anns an do rugadh mi? Bha e cur eagal orm. Fad na tìde bha mi cluinntinn rànail bean Choinnich Iain ag éirigh ás a tigh mar rànail ainmhidh á coille. Cha do thuig an truaghag dé thachair, dé bha tachairt. Bha i beò anns an fheòil ’s cha b’ann anns an spiorad.

Ach càit an robh a duine a’ dol? An ann a Hong Kong gun sgillinn airgid aige? Dé’n dealbh éibhinn a bha ’na inntinn? Dé a’ bhratach a bha e leantainn troimh’n t-solus bhaoth ud? Bha an saoghal air a dhol bun os cionn. Ann an ceann ùine thàinig i mach chun an doruis mar gum biodh i airson faicinn an robh am bus fhathast air fàire. Ach cha robh. Bhiodh e mìltean air falbh a nis. Bhiodh e shuas anns a’ bhaile mhór. Chuir i a làmhan tarsainn air a sùilean ’s chaidh i steach do a tigh a rithist. An t-aonaran, arsa mise rium fhìn, ’s esan is coireach ri seo.

[TD 39]

10

THÀINIG an Calaman suas chun an tighe ’s sheas e aig an dorus, a’ sealltainn rium mar gum biodh e a’ sealltainn ri lìon.

“Dé bha siud a’ ciallachadh?” ars esan.

“Uill,” arsa mise, “chan eil . . . .”

“Tà, innsidh mi dhut,” ars esan. “Cho deach càil ceart bho thàinig an t-aonaran ud do’n bhaile. Nach eil thu fhéin a’ smaoineachadh sin, eh? ’Se sgoilear a th’annad. Tha fhios agad air na nithean sin.”

“Uill . . . .” arsa mise.

Ach bha an Calaman air cuspair eile a nis. “Nach eil làn thid aig Murchadh Mór an tigh sin a chrìochnachadh. Ach bha e dìreach mar sin an uair a bha e anns an Arm. Slaodach. Dé do bheachd air Coinneach Iain, eh? A’ togail air anns an dòigh ud. Tà, nach ann a bha an spunc, eh?” ’S thòisich e ri gàireachdainn. “Spunc,” ars esan a rithist, ’s e tighinn beagan

[TD 40]

na b’fhaisge orm. “Ach nam bithinn-sa pòsda aig a’ bhoireannach ud bha mi air togail orm o chionn fhada. Eh?” A h-uile turas a bha e ’g ràdh “Eh,” bha e gluasad amhaich sìos is suas mar chirc.

“Chan eil mi creidsinn nach dèan mi amhran dha,” thubhairt esan a rithist. ’Se bhiodh a’ dèanamh amhrain éibhinn mu dheidhinn tachartasan anns a’ bhaile. Rinn e aon do Ruaraidh nuair a thuit a’ chairt, a’ sadail na mònach air an talamh.

“Tha an saoghal air a dhol bun os cionn,” ars esan a rithist ’s amhaich a’ gluasad sìos is suas. Mar chirc a’ lorg biadh anns an adhar. “Dé tha thu fhéin a’ smaoineachadh?”

Cha robh duine a’ tighinn a-mach á tigh Choinnich Iain. Cha robh fhios ciamar a bha a bhean. Theab mi dhol a shealltainn oirre ach cha deach. Cha bhiodh i airson duine fhaicinn. Bhiodh eagal oirre gum biodh am baile a’ fanaid oirre. Agus cha robh i ceàrr an sin.

“A bheil fhios agad,” ars esan. “Cha leigeadh i leis càil a dhèanamh. Bha e dìreach air feisd. Air feisd, eh.” ’S rinn e gàire beag lìogach.

Tha am baile a’ coimhead aonaichte bho’n taobh a-muigh, arsa mise rium fhìn. Ach chan ann mar sin a tha e, da-rìribh. Tha na daoine a’ falbh air fheadh ach chan eil iad ceangailte ri chéile. Tha gach fear a’ feitheamh ri mearachd an fhir eile. ’S math dh’fhaodte gu bheil an t-aonaran ceart ’na dhòigh fhéin. A bhith fuireach air falbh bhuapa. Agus thàinig e steach orm gum feumainn a dhol a thadhal air. Mar gum biodh e air mo smaointean a leughadh thubhairt an Calaman. “Bidh e dol a-mach a dh’iasgach uaireannan. Tha e cho dòigheil leis fhéin anns a’ bhothan ud. Nach eil sin àraid? Eh? ’S bidh e dol do’n tobar a h-uile madainn ’s cha bhi e bruidhinn ri duine. Dé tha e dèanamh leis fhéin? A bheil càil a bheachd agad?

Bha a’ ghrian a’ dol sìos, cho bòidheach, ’s cho dearg ri

[TD 41]

amhaich a’ Chalamain. Am màireach a rithist choinnichinn ri Seonag ’s i toirt a’ bhainne thugam mar a bha i dèanamh a h-uile madainn. Chanainn, “Tapadh leat” ’s cha chanadh ise móran ach shealladh i rium mar gum biodh i a’ tuigsinn an stoirm a bha ’nam fheòil ’s ’nam spiorad.

“Aon rud,” ars an Calaman, “Cha robh mise air siud a dhèanamh. Cha robh mise air mo thigh fhàgail. Smaoinich. Dh’fhàg e an coirc ’s a’ mhòine. Chan eil rian gu bheil e ciallach. Ach cha robh gnothaichean talmhain a’ cur dragh air . . . . ’Sann a bha e coltach ri faoileig. Ri faoileig, eh?”

Bha a’ ghrian a’ dol fodha ’s Murchadh ’na shuidhe air cloich mhóir ’s a’ sealltainn air thoiseach air mar gum biodh e sgìth no ann am bruadar. Is smaoinich mi air Coinneach Iain. Canabhas. Siùil. Crainn.

Chunna mi a bhean a’ tighinn a-mach ás an tigh. Bha i coimhead na bu shine mar thà, a corp crom, ’s i dol do’n chruaich ’s i a’ toirt fàd aisde. Thog i am fàd ’na làimh ’s sheall i ris mar nach biodh i tuigsinn dé bh’ann, no dé’n teine gu robh i ga thoirt, ’s chaidh i gu mall air ais gu a tigh. Chuireadh i am fàd air an teine ’s shealladh i a bhroinn an teine agus dé bha i dol a choimhead an sin? A saoghal a’ losgadh, a’ tuiteam, balla an déidh balla. Dé seòrsa beatha bh’aca còmhla ri chéile? Am faca Coinneach Iain uair i mar bhànrigh a chumadh fàileadh an t-sàil air falbh bhuaidhe, fàileadh na stoirme. ’S math dh’fhaodte gu robh an gaol ro-mhór airson an dithis ud, gur e facal ro-mhór a bh’ann. Cha deidheadh iad sìos ann an teine, ann an smàl, mar a chaidh Romeo is Juliet.

“Eh?” ars an Calaman. Bha mi smaoineachadh gu robh e air falbh ach bha e ’na sheasamh an siud fhathast le ghob fosgailte.

“Eh?” ars esan a rithist. “Dé tha thu smaoineachadh tha e dèanamh leis fhéin? Dé tha e ’g ithe? Cuin a tha e cadal? Cha toir duine obair dha, tha sin cinnteach. An dùil a bheil

[TD 42]

am Peinsean aige?” ’S mar sin air adhart. Mu dheireadh dh’fhalbh e dhachaidh an aghaidh na gréine, a bha dol fodha ’na aodann, a’ fuaigheal lìon ann.

Sheall mi sìos ri m’ bhrògan a bha salach le duslach Duine ’na aonar ’na sheasamh leis fhéin air bialaibh a thighe.

“Tà,” arsa mise, “Bha gaol agam air mo mhnaoi. Ghabh an gaol gréim oirnn mar chansair. Bha sinn còmhla. Cha do dh’fhàg sinn a chéile. Feumaidh e bhith gu bheil sin a’ ciallachadh rudeigin, nach do dh’fhàg sinn a chéile.”

Aon oidhche ’s i a’ sgriachail leis a’ phian chuir mi a ceann air mo bhroilleach ’s mi ga gluasad a-null ’s a-nall mar leanabh. Bha i ’na laighe air mo bhroilleach mar fhidhill. Fidheall de fheòil.

Chaidh mi steach do’n tigh, fhuair mi lorg air an fhidhill ’s thòisich mi ’ga cluich. Lìon an ceòl tiamhaidh an tigh. Mar uisge. Thòisich mi a’ gal le toileachas ’s chuir mi an fhidheall sìos.

[TD 43]

11

LÀRNA-MHÀIREACH chaidh mi mar a b’àbhaist sìos an staran ’s thug mi am bainne bho Sheonag, am bainne geal ás a làimh. An diugh bha léine bhuidhe oirre, ’s i fosgailt aig an amhaich ’s a falt dubh a’ sruthadh sìos a cùlaibh. Bha ise, co-dhiùbh, bòidheach is òg. Airson mionaid chuir mi mo làmh air a’ bhotal mar gum b’e gibht a bh’ann ’s nach robh mi pàidheadh air a son idir.

“Tha latha math ann,” arsa mise.

“Tha,” ars ise, ’s i dol a dh’fhalbh, cho fionnar, cho sunndach. Stad mi i.

“Tha mi cluinntinn gu bheil thu dol a phòsadh.”

“Tha,” ars ise, “uaireigin.”

“Cha bhi e fada,” arsa mise.

“Chan eil fhios a’m air a sin,” fhreagair i.

“Cha bhi e furasd tigh fhaighinn,” arsa mise, “’s

[TD 44]

trealaichean air a shon.”

Sheall i rium.

“O,” arsa mise, “tha nithean cho daor.” Do chasan, do shliasaidean, do bhroilleach.

“Seana mhaighstir-sgoile,” bha i ’g ràdh rithe fhéin a’ sealltainn sìos ri a brògan buidhe ’s i gun smal a’ deàrrsadh anns a’ ghréin.

“Nuair a phòs mi fhìn bha cosgais mhór againn,” arsa mise. Cha dubhairt i smid.

Bha cuibhleachan fionnar a h-inntinn a’ cur char.

Ann an ceann ùine thubhairt i ann an guth làidir cruaidh.

“Bu chaomh leam suite fhaighinn. Suite a chunna mi anns a’ bhaile mhór. Suite dearg. Chunna mi ann an uinneig bùtha e. Chan eil gin air a’ bhaile coltach ris. Bu chaomh leam sin fhaighinn co-dhiùbh. Seach nach eil e aig duin’ eile air a’ bhaile.

“O,” arsa mise. Ann an ceann ùine dh’fhaighnich mi dé bha e cosg. “Dà chiad not,” ars ise. “Ach feumaidh mi bhith falbh.”

“Uill,” arsa mise, “tha mi ’n dòchas gum faigh thu e . . . .” ’S mi sealltainn ris a’ ghréin ’s a’ smaoineachadh air an suite dearg balbh. Bha ise bòidheach, co-dhiùbh ann am baile a bha bàsachadh. Dé bha i ciallachadh le suite dearg. Ach ’s e mi fhìn a chuir ’na ceann e. A’ ghrian a’ deàrrsadh le a gathan borb ’s an suite dearg ann an rùm air chrith le sannt.

Nuair a bha i coiseachd air falbh thàinig an t-aonaran seachad air a bhaiseagal. Bha e sealltainn dìreach air thoiseach air. ’Na shuidhe air a’ bhaiseagal, ’s e dol, bha mi cinnteach, do’n bhùth. Bhiodh e dol do’n bhùth aon turas anns an t-seachdain, sin a dh’innis Dougie dhomh. Chunna mi Seonag a’ tionndadh ’s a’ sealltainn ás a déidh ach cha do sheall e rithe idir.

Bha aodach dorch air – aodach salach dorch – is ròpa

[TD 45]

mun cuairt air. Smaoinich mi anns a’ mhionaid ’s e tighinn a-mach ás a’ ghréin gur ann a bha e coltach ris a’ Bhàs fhéin. Cha do sheall e ’n taobh seo no ’n taobh ud ach dìreach air thoiseach air.

A chraiceann donn: an ann salach a bha chraiceann cuideachd? ’S an t-aodach dubh. ’Sann a bha e coltach ri fear a bhios a’ glanadh shimileirean. Ach bha e coimhead cho dòigheil cuideachd mar nach robh feum aige air duine sam bith ach e fhéin. Co ás a thàinig e? An e sgoilear a bh’ann? An e mèirleach? Murtair? Air cùl aodainn an robh e fanaid air gach duin’ againn? Bha a chòta uabhasach fada, cha mhór nach robh e suathadh a bhrògan. “Ciamar a tha thu beò,” arsa mise ris gu sàmhach. Cha robh e ceannach uisge-beatha no lionn. Bha e dol do’n bhùth air tòir lof is ìm is càis ’s cha robh e bruidhinn ri duine. Bha e mar fhaileas tarsainn air a’ bhaile. Mar am Bàs dubh. ’S math dh’fhaodte gur e manach a bh’ann no duine diadhaidh air choreigin. Ach co-dhiùbh ghabh e seachad. Cha robh e dèanamh cron air duine ach an cron nach robh iad a’ tuigsinn. Sheall mi ás a dhéidh gus an deach e á sealladh le bhith ’na mo chridhe.

Cha tug e sùil air Seonag idir anns an dol seachad. Bha e na bu làidire na mise. Bha e mar aon de na clachan a bha Murchadh a’ cur ri thigh.

[TD 46]

12

UAIREANNAN bhithinn a’ dol a thadhal air Dougie aig an robh a’ bhùth. Aig an àm seo de’n bhliadhna bhiodh a bhràthair ’s a bhean aig an tigh air chuairt á Dun Eideann. Bhiodh iad a’ tighinn dhachaidh airson seachdain no dhà a h-uile bliadhna. Bha tigh brèagha aig Dougie – an tigh bu bhrèagha ’s bu mhotha bh’air a’ bhaile – le uinneagan mór ’s iad a’ sealltainn a-mach air a’ mhuir.

“Thig a-steach,” dh’éigh e, “thig a-steach,” nuair a chunnaic e mi a’ tighinn. ’S nuair a ràinig mi an dorus chuir e a làmh air mo ghualainn ’s thubhairt e rithist. “Thig a-steach.” Nuair a chaidh mi steach bha an dithis eile ’nan suidhe air sófa. Dh’éirich iad ’s gloinneachan aca ’nan làmhan. Thubhairt a bhràthair – ’se commandair anns a’ Néibhidh a th’ann – “Glad to see you,” ’s thubhairt a bhean an aon rud. ’S an déidh sin shuidh iad sìos a rithist.

[TD 47]

’Se boireannach tana crìon a tha ’na mhnaoi, ’s bidh i ’n còmhnaidh ag òl vodka. Cha robh bean Dhougie fhéin am follais idir.

“And how are things?” arsa Dougie. (Tha mi smaoineachadh gur fheàrr dhomh an còrr a sgrìobhadh ann an Gàidhlig ged is i Beurla a bhiodh iad a’ bruidhinn seach nach robh Gàidhlig aig piuthar-chéile Dougie.)

“Glé mhath,” arsa mise. Thug Dougie té mhór dhomh ’s chuir mi ri m’ thaobh air a’ bhòrd i.

Dh’fhaighnich mi de’n dithis eile dé mar a bha an làithean-saora a’ còrdadh riutha ’s thubhairt iad gu robh glé mhath, gu robh iad air a bhith muigh air eathar ag iasgach.

“B’fheàrr leam gum bithinn a’ fuireach an seo fad na tìde,” arsa bràthair Dhougie – Eachann is ainm dha – ’s a’ bhriag ’na ghuth. Thubhairt a bhean an aon rud. Bidh an luchd-turais an còmhnaidh ag ràdh an aon rud, gach bliadhna, gum b’fheàrr leotha gum biodh iad a’ fuireach an seo, ach chan eil duine gan creidsinn. Oir bidh iad a’ falbh dhachaidh ’s cha chluinn duine bhuapa airson bliadhn’ eile.

Sheall sinn ri chéile airson greiseag. Co air a bha sinn a’ dol a bhruidhinn? Bhruidhinn sinn air an tìde, cho blàth ’s a bha an aimsir, cho suidhichte. Bhruidhinn sinn air Dun Eideann. Thubhairt bean Eachainn gum biodh i dol do’n tigh-chluich glé thric air a’ gheamhradh nuair a bhiodh an duine aice air falbh bho’n tigh. Bha Dun Eideann cho bòidheach ’s a bha e riamh, ’s a cheart cho fuar.

“Ach nach robh thu fhéin an Dun Eideann?” ars Eachann. “Bha mi dìochuimhneachadh.” ’Se duine làidir dùinte ealanta a th’ann dheth. ’S cha dèanadh tu mach glé fhurasda co air a bha e smaoineachadh.

“’S fhada bho’n uair sin,” arsa mise. “’S fhada bho bha mise ann an Dun Eideann ach chòrd e rium glé mhath nuair a bha mi fuireach ann.”

[TD 48]

“’S ann á Dun Eideann a bha a bhean,” arsa Dougie. “Ach chòrd am baile-sa rithe glé mhath. Chòrd e rithe da-rìribh.”

“Tha sin a’ tachairt,” arsa bean Eachainn. “Tha sin a’ tachairt glé thric. Nuair a thig duine ás a’ bhaile mhór. Chan eil na bailtean beaga cho dùinte ’s cho trang.

Bha sinn sàmhach a rithist.

Bha e còrdadh rium a bhith ’nam shuidhe anns an tigh ud, le mo ghloine uisge-beatha ri mo thaobh, còmhla ri dithis a bha air falbh ás an eilean a’ chuid bu mhotha de’n tìde. Bha mi faireachdainn dòigheil is leisg. (Chuir e iongnadh orm nach robh bean Dhougie fhéin a’ tighinn a-steach gus an do chuimhnich mi gur e oidhche na coinneimh a bh’ann.)

Ach aig a’ cheart àm bha mi smaoineachadh gum biodh e na b’fheàrr buileach nam b’e sgoilearan a bhiodh annta, is gum bruidhneadh sinn air leabhraichean, air ceòl, air feallsanaich, air bàird, air foghlum. Mu dheireadh thubhairt Dougie, “Bha an t-aonaran a-stigh an diugh a rithist.”

“O,” arsa bean Eachainn, “aonaran?”

“Seadh,” arsa Dougie, “an e nach do dh’innis mi dhuibh mu dheidhinn? Tha e fuireach ann an aon de na bothain pìos ás a’ bhaile.”

“Nach eil sin àraid,” arsa bean Eachainn.

“Ai,” arsa Dougie, “’s cha bhi e bruidhinn ri duine. Bidh e tighinn a-steach do’n bhùth agam ’s a’ toirt a-mach pìos pàipeir is na nithean a tha e ’g iarraidh sgrìobhte air. Ach an dé thachair nì neònach. Thubhairt bean Dhòmhnaill Mhóir gur ise a bh’air thoiseach air ged nach b’i ’s leig e leatha dhol air thoiseach air gun smid a ràdh. Tha daoine a’ tionndadh ’na aghaidh.”

“Chan eil e cur iongnadh orm,” arsa mise.

“Uill,” arsa bean Eachainn, “mur a bruidhinn e ri duine. . . .”

“Seadh,” ars a fear. “Dìreach.”

[TD 49]

“Uill,” arsa Dougie, ’s e a’ cur a-mach tuilleadh uisge-beatha, “’s e a tha mise cumail a-mach, ma tha duine ag iarraidh a bhith ’na aonar tha còir aig daoine leigeil leis sin a dhèanamh. Sin a tha mise smaoineachadh co-dhiùbh. Bha mise sabaid an aghaidh nan Gearmailteach ’s nach ann airson sin a bha sinn a’ sabaid. Dé do bheachd fhéin, Eachainn?”

“Tha sin ceart ann an dòigh,” ars Eachainn.

“Nach eil fhios a’m gu bheil e ceart.” Bha mise sealltainn ri Dougie fad na tìde a’ smaoineachadh gur e nàmhaid dhomh a bh’ann. Am feumainn an tigh-sa fhàgail cuideachd? Ach cha dubhairt mi smid.

“’Se tha mise ’g ràdh,” arsa Dougie a rithist, “ma tha duine ’g iarraidh a bhith ’na aonar tha còir againn leigeil leis sin a dhèanamh.”

“Uill,” arsa bean Eachainn, “tha sin ceart qu leòr ann an dòigh ach . . . .”

“Chan eil ‘ach’ idir ann,” arsa Dougie. Feumaidh e bhith gu robh e air a bhith ’g òl mus tàinig mise steach oir bha a theanga car lapach.

“Chan eil ‘ach’ idir ann. Can an dràsd gun tig e do’n bhùth agam-sa ’s gun iarr e ìm is càis is aran. Uill, tha an t-airgead aige, chan eil còir agamsa gun na trealaichean sin a thoirt dhà. Chan eil còir agam a dhiùltadh. ’Se duine a th’ann, nach e?”

“Tha sinn ag aontachadh leat ann an sin,” arsa bean Eachainn. “Ach dé do bheachd, a Theàrlaich, “’s i a’ sealltainn rium-sa.

Bha mi fhìn a’ blàthachadh a nise leis an uisge-bheatha.

“Uill, tha e réir dé tha thu ciallachadh le ‘duine’,” arsa mise.

“Chan eil mi gad thuigsinn,” arsa Dougie.

“An urrainn do dhuine bhith beò leis fhéin no am feum e bhith am measg dhaoin’ eile?” arsa mise.

“Carson a dh’fheumas e bhith measg dhaoin’ eile?” arsa

[TD 50]

Dougie. “Carson a bha mise cogadh an aghaidh nan Gearmailteach? Sin a’ cheist.”

“Tha mi coimhead brìgh anns an dà argumaid,” ars’ Eachainn. “Tha brìgh anns na dhà.”

“Chan eil,” arsa Dougie. “Can an dràsda,” ars esan riumsa, dé dhèanadh tu fhéin nan tigeadh tu gu mo bhùth-sa ’s gun diùltainn biadh dhut?”

“Tha sin eadar-dhealaichte,” arsa mise. “Tha mise a’ còmhnaidh a-measg dhaoine.”

“A bheil thu ’g ràdh nach eil còir aig duine air biadh mur eil e fuireach a-measg dhaoine,” arsa Dougie ’s e a’ sealltainn rium le sùilean soilleir ged a bha a chòmhradh a’ fàs na bu lapaiche fad na tìde.

“Tha e anns a’ bhaile ’s chan eil e anns a’ bhaile,” arsa mise.

“Cha e sin a’ cheist,” arsa Dougie. “’Se a’ cheist carson a bha mise sabaid an aghaidh nan Gearmailteach?”

“Ann an dòigh, ann an dòigh,” ars a bhràthair.

Ach bha Dougie mar gum b’ann a’ fàs fiadhaich.

“Tha mi ’g ràdh riut,” ars esan, “gur ann ann an democracy a tha sinn beò.”

Fhad ’s a bha e bruidhinn bha mi smaoineachadh air a’ chansair. Chan e democracy a th’anns a’ chansair idir. Tha aon ceall a’ cur ás de’n chòrr. Ach ’s cinnteach nach e cansair a bh’anns an aonaran. ’S cinnteach nach e.

“Chan eil e cur dragh air duine,” arsa Dougie, “air aon duine.”

“Uill,” ars Eachann, “tha sin ceart cuideachd ach . . . .”

’S bha an t-aonaran a’ fuireach ann am bothan a bha uair aig feadhainn a bha teàrnadh ar rìoghachd, ag éirigh air sgiathan iarainn do’n adhar. Bha sinn sàmhach airson greiseag. Ann an ceann ùine thubhairt Dougie.

“Ach dé tha mi cluinntinn mu d’ dheidhinn fhéin? Tha thu faighinn do bhainne, tha mi cluinntinn.” ’S rinn e

[TD 51]

gàire. Sheall an dithis eile ris le iongnadh.

“Tha,” arsa mise, “tha mi ga cheannach.”

“A hà,” arsa Dougie, “Tha i bòidheach gu leòr, an dearbh thé. Broilleach oirre, eh? Broilleach math. Bhiodh i math anns a’ choirc. O chan eil fhios agaibh air Teàrlach,” ars esan ris an dithis eile. “Chan fhaca sibh té anns a’ bhaile coltach rithe. ’S tha i toirt a’ bhainne thuige.” ’S thòisich e ’g innse dhaibh mu dheidhinn Seonag.

Ged a bha mi feargach chùm mi sàmhach a’ smaoineachadh aig a’ cheart àm, An robh am baile gu léir a’ bruidhinn orm? An robh iad uile de’n aon bheachd, gu robh mi air tòir na h-ighne òig ud.

“O hó,” arsa Dougie a rithist ’s e ’g éirigh ’s a’ cur a-mach tuilleadh uisge-beatha, ’s an dithis eile a’ sealltainn rium ’s a’ gàireachdainn.

“Uill, chan eil càil ceàrr air a sin,” arsa bean Eachainn, “ma stadas e aig a’ bhainne.”

“O chan eil càil,” arsa Dougie. “Sealladh a h-uile duine a-mach air a shon fhéin.”

Bha an dorchadas a’ lionadh an rùm ’s bha mi coimhead na gealaich ag éirigh anns an adhar, cho ùr ’s cho bòidheach, coltach ri Seonag.

“Cha do dh’innis thu dhaibh dé thachair do Choinneach Iain,” arsa mise, airson stad a chur air.

“Coinneach Iain?” arsa Dougie.

“Seadh,” arsa mise. “Tha deagh fhios agad. Dh’fhàg e ’n tigh, nach do dh’fhàg?”

“O Coinneach Iain,” arsa Dougie. “Rinn e sin. ’S math dh’fhaodte gum bu chòir do bharrachd air-san sin a dhèanamh.” ’S rinn e gàire.

“Cho robh e air fàgail mura biodh an t-aonaran an seo,” arsa mise.

“Dé tha thu ciallachadh le sin?” arsa Dougie. Bha a shùilean beag dall mar gum biodh e air cus òl.

[TD 52]

“Uill,” arsa mise, “thubhairt Coinneach Iain ris fhéin, ‘Carson nach bithinn-sa coltach ris an aonaran’. ’Se sin a chuir air falbh e.”

“O ’se trealaich a tha thu bruidhinn a nis,” arsa Dougie. Cha do bhruidhinn e ris an aonaran a riamh.”

“Cha do bhruidhinn,” dh’aidich mi. “Ach ’se siud bu choireach gun do dh’fhalbh e. ’S chan eil càil a dh’fhios càit a bheil e nis. B’e seòladair a bh’ann uair,” arsa mise ri Eachann. “Seòladair coltach ribh fhéin.”

“O,” ars Eachann.

“Ach tha e aosd a nis,” arsa mise. “’S fhada bhon dh’fhàg e muir.”

“Bliadhnachan,” arsa Dougie. “Ach cha robh gnothach sam bith aig an aonaran ri sin.”

“Chan eil fhios a’m air a sin,” arsa mise. “Chan eil càil a dh’fhios a’m.”

“Uill, tha thu cur iongnadh orm,” arsa Dougie. “Bha mi smaoineachadh gu robh d’inntinn nas fhosgailte na tha i. Tha i uabhasach dùinte.”

“Chan eil i cho dùinte ri sin,” arsa mise ris.

“Tha mi smaoineachadh gu bheil i dùinte,” arsa Dougie. Fad na tìde bha mi fiachainn ri bhith stòlda. Bhithinn a’ tadhal air Dougie glé thric ’s cha robh mi airson a chàirdeas a chall. Dé ’n tigh eile anns an tadhlainn?

“Tha mi cinnteach gun tig e air ais,” arsa bean Eachainn. “Chan eil àit’ aige dha’n téid e. Tha mi cinnteach gun till e.”

“Dh’fhaodadh sin a bhith,” arsa mise. “Ach tha e air a bhith air falbh airson seachdain a nis.”

Bha a’ ghealach a nis làn is geal mu m’ choinneamh, cho lom is cho geal ri m’ inntinn, clach gheal air tràigh. Sheall mi ris a’ ghleoc. Bha e aon uair deug.

“Feumaidh mi bhith falbh,” arsa mise. “Ged a chòrd an oidhche rium. Tha e fàs anmoch.”

“Dé chabhag a th’ort?” arsa Dougie. “Tha an oidhche fhathast òg.”

[TD 53]

Anns na laithean a thréig dh’fheumainn a dhol dhachaidh tràth ’s mo bhean fhathast beò. An nochd cha leiginn a leas sin a dhèanamh ach a dh’aindeoin sin bha rudeigin ag iarraidh orm a dhol dhachaidh. Bha mi faireachdainn an-fhoiseil. Cha robh gu leòr agam ri dhèanamh bho dh’fhàg mi mo dhreuchd. Bliadhnachan air ais, bha mo sgoil agam, sgioba de thidsearan is aon dhiubh car amaideach. Bha an sgoil a’ laighe air mo spiorad mar chùram dorch. Ged a bha e duilich dhomh aideachadh bha mo bheatha coltach ri beatha Mhurchaidh, a’ cur clach an déidh cloiche ri chéile gun fheum, ’s gun tigh ga thogail.

“Tà, feumaidh mi falbh,” arsa mise.

“Uill,” ars esan, “tha mi ’n dòchas gun dìochuimhnich thu m’ amaideas. Tha mi dèanamh cus bruidhinn co-dhiùbh.”

Leig mi beannachd leotha, shlaod mi an dorus as mo dhéidh, ’s rinn mi mo shlighe dhachaidh.

Nuair a bha mi air mo shlighe dhachaidh chunna mi a’ ghealach os cionn bothan an aonarain.

Rinn mi dealbh de phleunaichean ag éirigh aon an déidh aoin os cionn a shimileir, sgiathan dubha orra a bha a’ tionndadh òrbhuidhe ann an solus na gealaich.

Pleunaichean le daoine sàmhach air bòrd, daoine le aodannan coimheach gun iad ag ràdh smid, am beòil dùinte.

’S math dh’fhaodte gu robh an t-aonaran a’ fuireach uair anns a’ bhothan ud aig àm a’ chogaidh ’s gun do thill e air tòir na beatha sin a rithist. Carson nach tàinig sin a-steach air duin’ eile? Gu robh e ’g iarraidh a shaoghal air ais a rithist? Ach carson nach robh e bruidhinn ri duine? Bha uaireannan nach robh mi fhìn airson bruidhinn ach cha robh mi fuireach buileach ’nam thàmh. Cha dèanadh sin a’ chùis anns an t-saoghal bhaoth anns a bheil sinn beò. Chan e clachan a th’annainn. Dé dhèanadh sinn ás aonais cànain? Bhiodh sinn coltach ri na beathaichean. Ach dh’fhaodadh gun do thachair pian cho mór ris an aonaran uair ’s gun do dhùin

[TD 54]

e bhial a chaoidh tuilleadh.

Ach cha b’e sin a bha a’ dèanamh dragh dhomh, ach gu robh an t-aonaran cho dòigheil, leis fhéin anns a’ bhothan. Cha robh gnothach aige a bhith cho dòigheil ri siud, cha robh e nàdurrach. Sin bu choireach gu robh bith agam dha air an oidhche seo fhéin, ’s a’ ghealach cho àrd ’s cho bòidheach anns an adhar mar chloich ghil.

“Tigh na croich,” arsa mise rium fhìn, “’sann a tha e coltach rium fhìn. Sin is coireach gu bheil a’ bhith seo agam dha. Agus gu bheil e nas dòigheil na mise. Gu bheil e nas làidire na mise. Gu bheil a ’na aonar ’s nach eil an saoghal a’ cur dragh air. Nach eil ar beatha no ar gluasad a’ cur dragh air.

“A sholuis Ghreugaich,” arsa mise ris a’ ghealaich, “bha mi beò uair nad sholus.”

Ach aig a’ cheann thall dé thug thu dhomh ach cansair mo mhnatha is fidheall nach urrainn mi cluich? An e seo an saoghal? A bheil càil ann ach seo? A bheil càil anns an t-saoghal ach solus briagach na gealaich ’na laighe air a’ mhòintich, air an t-sràid, air an tigh nach crìochnaich Murchadh a chaoidh, air a’ bhothan ud leis na dealbhan de Chupid air an dorus. An e seo mo bheatha, arsa mise rium fhìn. A’ dol dhachaidh le beagan deocha orm air an rathad seo air a bheil mi cho eòlach, ann am baile far a bheil mi air a bhith fuireach airson bliadhnachan. Carson nach dèan mi an t-aon rud ’s a rinn Coinneach Iain? Carson nach cuir mi orm mo dheise, carson nach fhàg mi e?

Ach bha fhios a’m nach fhàgainn. Bha fhios a’m gum fuirichinn ann gus am bàsaichinn. Bha ròpa mun cuairt orm mar a bha ròpa mun cuairt an aonarain a bha a’ falbh troimh’n bhaile, balbh is dubh, mar am Bàs fhéin. Stad mi airson mionaid ag éisdeachd ri fuaim an uillt a’ ruith troimh ’n dorchadas, torman ceòlmhor. An t-aonaran. Am Bàs. Balbhachd. Dìth cànain. Dé bha seo ach am Bàs – dìth

[TD 55]

cànain, balbhachd. An robh am Bàs cho dòigheil ri sud?

An oidhche bhàsaich i bha i sàmhach. Sheall i rium is smaoinich mi: Tha i bàsachadh. Co air a tha i smaoineachadh? A bheil i toirt leatha do’n uaigh a’ bhith a th’aice dhomh? Tha sinn lom, tha sinn mar chloinn a’ dol sìos do’n dorchadas. Chan eil pleuna ag éirigh ás a’ bhothan. Bha i sealltainn tarsainn air mo ghualainn. Dé bha i coimhead? Dé rinn mi oirre, a toirt do’n àite-sa air nach robh i eòlach. Rinn mi prìosanach dhi. Bha i mar phrìosanach anns an tigh airson bliadhnachan móra,’na suidhe aig an uinneig. ’S cha robh i gearan idir. Dé rinn mi oirre?.

Nach eil sinn uile nar n-aonarain, anns an t-saoghal lom seo. Fhad’s a bha mi coiseachd bha mi faireachdainn uabhasach fuar ged a bha an oidhche blàth. Bha mi air chrith mar gum b’e ’n geamhradh a bhiodh ann.

Nam biodh boma air a bhith agam bha mi air cur ás do’n bhaile ud fo’n ghealaich ghil Ghreugaich. Bha mi air am baile chur ’na smàl ’s cha robh e air dragh a chur orm. Bha mi air mi fhìn a bhlàthachadh ri a theine, mo làmhan, mo chorp. Tha sinn beò ann am plàigh. Tha sinn a’ glacadh na plàighe bho chéile, duin’ an déidh duine. Tha cansair air feadh an t-saoghail uile, cansair a’ ghaoil, cansair na h-aonaranachd, ’s tha an fhidheall aig fois. Sheall mi sìos an rathad – drungair a’ falbh a’ bhaile aig meadhon-oidhche. Agus dìreach aig an àm sin chuala mi ceòl pìos air falbh bhuam, ceòl an danns’.

Gach oidhche h-Aoine – agus ’se oidhche h-Aoine a bh’ann – bidh balaich is clann-nighean a’ bhaile a’ danns’ aig ceann an rathaid ann an àite nach eil uabhasach fada o bhothan an aonarain. Nach iomadh uair a rinn mi fhìn an aon rud, ri ceòl a’ mheileódiain nuair a bha mi òg ’s a’ ghealach anns an adhar ’s an oidhche cho blàth ’s an talamh cho geal ri cnàimh, ’s fàileadh feòla is cùbhraidheachd mun cuairt orm, ’s am muir a’ crònan pìos air falbh is lainnir geal

[TD 56]

air fheadh. An talamh mar fhàinne de òr. An eightsome reel. A’ tionndadh gun sgur anns a’ chearcall cheòlmhor ud ’s ar casan a’ bualadh na talmhainn. ’S iomadh té leis na dhanns mi anns na làithean ud, a tha an diugh aosd is reamhar. Tha mi smaoineachadh gun do chleachd Cairstìona fhéin a bhith danns anns na làithean ud mus do dh’fhàs i crìon is dubh is dùinte. Có smaoinicheadh air na h-oidhcheannan ud gun tigeadh am bàs, tinneas, droch-bheart? Gun tigeadh leòn air an anam a bha cho geal anns na làithean ud.

Stad mi ag éisdeachd is a’ smaoineachadh. Agus thàinig caoineadh tiamhaidh air m’ anam. An ceòl ud cho faisg ’s cho fad air falbh aig an aon àm Bha an saoghal a’ cur char dheth agus an òige a’ togail a thighean fhéin. Anns na làithean ud bha an fheòil fhéin ’na cùbhraidheachd. Bha fàileadh nuadh bho’n t-saoghal. Ach an diugh . . . . càit an deach an cùbhraidheachd ud, dé dh’ath-nuadhaicheas i. A’ chùbhraidheachd ud a bha cho beartach ’s cho lìonmhor. Cha b’urrainn dhomh an diugh a dhol a-steach do’n chearcall ud. Bha mi ro-aosda, bha mo chasan ro-rag. Thiginn orra uile mar thaibhs’ a’ tighinn a-mach ás an dorchadas, is sguireadh an danns, dheidheadh an ceòl ’na thàmh, thuiteadh am meileódiain á làmhan an fhir-chiùil.

A-null ’s a-nall bha na dannsairean a’ dol. Bha mi gan coimhead ’nam cheann ach cha robh mi gan cluinntinn ’nam chasan. Bha mi coimhead na beòil fosgailte ann an solus na gealaich, na casan a’ breabail, an òige gun dragh. A’ chlann-nighean anns nach suathainn a chaoidh tuilleadh, a’ chlann-nighean a bha cho fad air falbh. O shaoghail, dé rinn thu oirnn? Dé’n cionta a tha a’ cur a’ chuideam oirnn? Ciamar a thug thu an danns air falbh bhuainn buileach?

’S an àite a bhith anns an danns’, tha sinn uile a’ sealltainn ri chéile, a’ sgrùdadh a chéile, a’ lorg seadhan eile fo na facail, mar gum biodh sinn ann an coille mhóir. “Ann am meadhon mo latha chaidh mi steach do choille

[TD 57]

dhuirch . . . .” mar a thubhairt Dante aig toiseach a sgeòil. Sheall mi rium fhìn mar gum b’ann ann an sgàthan. Aosd is critheanach is làn bith, ’s an òige a’ fàs suas mun cuairt orm, craobh as déidh craoibh, duilleag an déidh duilleig. Bha an talamh gu léir a’ seinn leis a’ cheòl ach bha mise air a thaobh a-muigh. Is dé a bha an t-aonaran a’ smaoineachadh ’s an ceòl ud a’ dol air adhart glé fhaisg air a bhothan? An robh e slaodadh plaidichean mun cuairt a chinn gus am bódhradh iad an ceòl no an do ràinig e rìoghachd cho fad air falbh bho’n cheòl ud ’s nach robh e fiù a’ dèanamh dragh dha.

Agus thàinig e steach orm gur e seo an seòrsa saoghail a bha sinn ag iarraidh – saoghal an danns’ – ach bha sgleò a’ glasadh ar léirsinn. Cha b’e saoghal an aonarain ach an saoghal seo bu chòir dhuinn a bhith lorg. An fheòil air chall anns a’ cheòl. Fhad ’s a bha mi coiseachd bha mi smaoineachadh gu robh an talamh air chrith leis na brògan òrail ud. Chaill mi cuimhne air na bha Dougie ag ràdh rium. ’S math dh’fhaodte nach robh Dougie comasach air an ceòl seo a chluinntinn. Air an oidhche bhòidhich seo, ’s na h-uillt a’ ruith chun a’ chuain ’s ag innse sgialachdan aosda do’n oidhche.

[TD 58]

13

MU dheireadh ràinig mi mo thigh fhìn.

Feumaidh mi innse dhuibh aig an àm seo gum bithinn a’ fàgail an doruis gun ghlais air nuair a bhithinn a-muigh air chuairt.

Dh’fhosgail mi an dorus ’s chuir mi air an solus ’s dìreach anns a’ mhionaid chunna mi i ’na suidhe anns a’ chathair ris an teine. Mo bhean. Anns a’ mhionaid a’ lasadh a-mach ás an dorchadas. ’Se siud a’ chathair anns am biodh i suidhe an còmhnaidh anns na làithean a thréig. Chaidh mo chridhe ’nam uchd ’s theab mi tuiteam. Ach thionndaidh an saoghal mun cuairt, mar gum bithinn ann am pleuna, chuir m’ inntinn car a’ mhuiltein, sheòl an saoghal air ais a rithist gu àite fhéin ’s ’na suidhe anns a’ chathair bha – Seonag.

Bha dreasa dhearg oirre ’s a falt a’ struthadh sìos a

[TD 59]

guaillean.

“Dé tha thu . . . .” Thàinig na facail a-mach ás mo bhial ach stad mi iad. Tharraing mi na cùirtearan, shuidh mi air a’ chathair air a bialaibh. Dé seòrsa sgialachd a bha ga sgrìobhadh anns an rùm seo? Air a cùlaibh air a’ bhalla chunna mi aon de na dealbhan a bha mi air a pheantadh, a’ sealltainn cat-fiadhaich ’na sheasamh air creig luim.

“Tha m’athair ’s mo mhàthair a’ smaoineachadh gu bheil mi aig an danns’” ars ise. Cha dubhairt mi smid. Dé bha i dèanamh an seo, anns a’ chathair ud? Aig a’ cheart àm bha eagal orm gun tigeadh cuideigin chun an doruis.

“Am faca duine thu?” arsa mise rithe.

“Chan fhac’,” ars ise.

Chaidh mi null chun an dreasair ’s chuir mi mach uisge-beatha dhomh fhìn. An robh ise ’g iarraidh pioc? Cha robh.

“Chan eil móran tìd’ agam,” ars ise.

“O,” arsa mise. “Chan eil.”

Chuir i aon chas tarsainn air an té eile, ’s thubhairt i, “Thàinig e steach orm. Mu dheidhinn an suite,” ars ise.

“Seadh,” arsa mise, ’s mi a’ coimhead a sliasaidean. Bha mi mar fhear a tha a’ coiseachd tarsainn air fàsach ’s a tha a’ coimhead bùrn aig a’ cheann thall.

Is suite dearg mar ghréin dheirg a’ deàrrsadh air a’ ghainmhich.

Ach bha airgead gu leòr agam, bha sin cinnteach, ’s dé bha mi dol a dhèanamh leis?

Ach nam faicte i dh’fheumainn am baile fhàgail. Bha sin cinnteach cuideachd. Chaidh mi null chun na cùirtearan a rithist ’s shlaod mi iad gu chéile. Bha gàire air a h-aodann ’s i gam choimhead. A cumhachd. Chaidh an saoghal a chruthachadh eadar dà shliasaid nighne.

Bha i feitheamh rium, a’ feitheamh dé theirinn. Dé thubhairt i? Dà chiad nota?

Chaidh mi null chun an dreasair ’s thug mi mach airgead.

[TD 60]

Chuir mi na notaichean ’na h-uchd.

“Thoir leat na tha thu ’g iarraidh,” arsa mise, ’s mo làmhan air chrith.

Chunna mi a h-inntinn a’ dol mar bheirt.

Chunnt mi mach an t-airgead gus an robh dà chiad not aice.

“An aon turas seo,” ars ise. ’S bha i sealltainn sìos ris an airgead.

“Mas e do thoil e,” arsa mise.

“’Na do thoil-sa tha mo shìth.” Dante. Is chaidh mi air chrith a rithist.

Anns a’ chathair ud bhiodh mo bhean a’ suidhe a’ sealltainn a-steach do’n teine.

Ach cha robh i cho bòidheach ri Seonag. Chuir i an t-airgead ann am baga a bh’aice, baga-guaille.

Agus sheas i.

“Càit a bheil sinn a’ dol?” ars ise. Sheall mi an rùm dhi. Chaidh sinn a-steach ann.

Tharraing mi na cùirtearan anns an rùm seo cuideachd, a’ cluinntinn fuaim nan dannsairean, ’s chaidh mi do’n leabaidh.

Bha mi sealltainn rithe fad na tìde, ’s i a’ cur dhith a h-aodach. Bhiodh sinn nar laighe anns an aon leabaidh, far an robh mo bhean, far an do bhàsaich mo bhean. Geug ùr air craoibh aosd. Bha pian is miann-feòla aon-fhillte, sin a bha mi smaoineachadh ’s mi coimhead a cuirp a’ sruthadh a-mach ás a h-aodach, lainnir airgeadach, iasg ùr soilleir. Air an dreasair chunna mi cìr a bhiodh mo bhean a’ cleachdadh. Bha falt liath innte fhathast. Chuir i a h-aodach tarsainn air a’ chathair ’s thàinig i do’n leabaidh.

Chuir i dheth an solus ’s thàinig i do’n leabaidh còmhla rium, fionnar mar mhàrbhail. Màrbhail na gealaich, màrbhail nan Greugach. Chuir mi mo ghàirdean mun cuairt oirre. Thàinig i mach ás an fhàsach airson dà chiad nota, airson

[TD 61]

suite dearg. Uill, airson gach gnìomh nach eil sinn uile a’ sùileachadh duais. Math dhuinn ar peacannan . . . . Chuala mi fuaim an danns’ fad air falbh, fuaim na mara. Cha dubhairt i smid fad na tìde. Bha na crùbagan anns a’ chuan, fo’n phlaide shaillt ud. ’S cha dubhairt mise smid. Balbh chaidh sinn do’n bhùth còmhla, a cheannach ar feòla.

“Chan eil móran tìd’ agam,” ars ise. Ann an ùine bha sinn deiseil. Chuir i air an solus a rithist. ’S chuir i oirre a h-aodach. Bha i falbh air feadh an rùim mar mhèirleach. Ach shuidh i airson mionaid aig bialaibh an sgàthain aig am biodh mo bhean a’ suidhe a’ cìreadh a fuilt. “Cha leig thu leas éirigh,” ars ise ’s i cho slàn ’s cho geal. “Cha leig,” arsa mise, “ma tha sin ceart gu leòr.” Bha mi faireachdainn coirbte is aig a’ cheart àm aotram mar gum biodh cuideam air éirigh bho m’ fheòil. An déidh dhi a h-aodach a chur oirre sheall i sìos rium airson aon diog, a fiaclan a’ lasadh ’na h-aodann mar gum biodh i air cuimhneachadh orm airson an diog ud fhéin. An sin shlaod i an dorus ás a déidh ’s chuala mi an dorus mór a’ dùnadh mar gum biodh i air slaodadh leac-uaghach ás a déidh. Airson ùine mhór bha mi ’g éisdeachd ach cha chuala mi càil ach fuaim an danns’. Theab mi éirigh is uisge-beatha a ghabhail ach bha mi ro sgìth. Thionndaidh mi air mo chliathaich ’s thuit mi ’nam chadal.

[TD 62]

14

LÀRNA-MHÀIREACH thàinig Coinneach Iain dhachaidh air a’ bhus. Thàinig e mach ás a’ bhus aig cóig uairean feasgar. ’S choisich e gu slaodach suas an staran gu a thigh. Bha e coimhead tòrr na bu shine na bha e nuair a dh’fhàg e. Shaoileadh duine gu robh cuideam ’na laighe air a dhruim. ’Sann a bha e coltach ri fear a chunna mi uair ann am film, fear a bha ’g obair ann am prìosan Ameireaganach, le sùilean balbh is aodann glas. Cha d’fhuair mi cothrom bruidhinn ris an oidhch’ ud ach thàinig seòrsa de chnead annam nuair a chunna mi e a’ tilleadh, mar gum biodh nì uabhasach air tachairt. Mar gum biodh dorus eile air a dhùnadh anns an t-saoghal. Mar gum biodh siùil air tuiteam.

Chan fhaca mi e gus an ath latha a rithist. Bha e ’na shuidhe air bialaibh an doruis anns a’ ghréin air cathair a thug a bhean a-mach dha. Shaoil mi gun do sheall i rium le

[TD 63]

sùil fhuar is thàinig e steach orm airson a’ chiad uair nach robh móran aice mu m’ dheidhinn. ’S chuir seo iongnadh orm. Bha esan mar easlainteach air bialaibh sanatorium.

Shocraich mi cluasag air cùlaibh Choinnich Iain ’s thug i an aon sùil ud orm ach cha dubhairt i càil ach gur e latha math a bh’ann. Agus ’se sin a bh’ann, latha saor gaothach blàth. Ann an ceann ùine thàinig i mach le cathair eile dhòmhsa ach cha robh cluasag idir aice.

Bha Coinneach Iain a’ sealltainn dìreach air thoiseach air. Mu dheireadh thubhairt mi, “Tha sinn toilichte d’ fhaicinn a rithist.”

Cha dubhairt e smid. Bha aodach glan air ’s aodann air a bhearradh gu lom. Ann an ceann ùine thòisich e ri bruidhinn, cha b’ann rium-sa idir an toiseach, ach ri cuideigin eile, ’s math dh’fhaodte ris fhéin.

“Cha robh obair aca dhomh,” ars esan. “Chaidh mi air bòrd soithich ’s thòisich iad ri gàireachdainn, ri fanaid orm. Seòladair? ars iadsan. Thalla dhachaidh chun an teine, a bhodaich. Thubhairt mi riutha gu robh mi uair ann a Hong Kcng, Valparaiso, Sydney. Tà, ’s fhada bho’n uair sin, ars iadsan. ’S fhada bho’n uair sin. Thubhairt mi riutha gur iomadh turas a bha mi air bhàrr nan crann. Ach ’sann a thòisich iad a’ gàireachdainn a rithist. Chan eil crainn againn an diugh, ars iadsan. Chan eil? arsa mise. Chan eil, ars iadsan.

Co-dhiùbh chaidh mi sìos chun a’ chidhe latha an déidh latha ’s fhuair mi an aon fhreagairt. Bha dòchas agam an toiseach, tha thu a’ tuigsinn. Chan eil mi ’g iarraidh pàidheadh idir, arsa mise riutha. Chan eil airgead air m’ aire. Chan eil mi ’g iarraidh càil ach mo bhiadh. Bed and board, arsa mise riutha. Tha thu ro-aosd, ars iadsan. Latha an déidh latha chaidh mi chun a’ chidhe ’s cha robh aca ach an aon duan: tha thu ro-aosd. Bha mi air rùm a ghabhail anns a’ bhaile aig té ris an can iad Mrs. Duffy air Sràid Watson. Bha mi

[TD 64]

pàidheadh cóig notaichean anns an t-seachdain. Thug mi leam dà fhichead not, cha robh ’n còrr agam. ’S bhithinn ’nam shuidhe leam fhìn anns an rùm a h-uile h-oidhch’. ’S bhithinn a’ smaoineachadh gun gabhadh iad mi fhathast, aig a’ cheann thall. Cha do chòrd am boireannach ud rium idir, an té a bh’anns an tigh. Cha nigheadh i m’ aodach dhomh gun tuilleadh airgid. ’S cha leigeadh i dhomh sealltainn ris an TV air an oidhch’. Agus bha na soithichean ’s na truinnsearan salach, tha mi cinnteach gu robh iad salach. ’S bhithinn ’nam rùm air an oidhche ’s cha robh mi dol a-mach idir. Nach eil sin àraid? ’S am baile gu léir fosgailte fo mo chomhair. ’S a dh’aindeoin sin bhithinn ’nam shuidhe an siud gach oidhche a’ sealltainn ris a’ bhalla. Ri dealbh a bh’air a’ bhalla. Dealbh féidh. A’ chiad latha a ghabh mi an t-sràid chan fhaca mi duine a dh’aithnichinn. Aon duine. Iad uile a’ falbh air feadh a’ bhaile gun sgur, gun stad. Bha trì féidh anns an dealbh. Féidh uaine. Tha mi smaoineachadh gur e goid an deilbh a rinn i: chunna mi dealbh coltach ris ann an trèuna nuair a bha mi òg, eadar an Caol ’s Inbhirnis.

Uill, anns a’ mhadainn bha mi ’g éirigh moch ’s a’ dol sìos chun a’ chidhe. ’S bha an aon fheadhainn a’ feitheamh rium fad na tìde. ’S thòisicheadh iad a’ gàireachdainn ’s ag ràdh, Seo am bodach a rithist. Tha e fhéin a’ tighinn a rithist. Tha seo thugainn.

’S thubhairt aon dhiubh, Tha e airson a bhith am bàrr nan crann ann a Valparaiso. ’Se Valparaiso Jim an t-ainm a bh’ac’ orm. ’S cha robh duine dhiubh air a bhith mach ás an eilean, tha mi cinnteach. ’S bha an t-soitheach ud dhomh mar thart, tha e duilich dhomh innse. Cho mór ’s cho geal anns a’ mhuir. ’S cha robh aon bhoireannach ri fhaicinn ach an dràsd ’s a rithist té a bhiodh a’ dol air bòrd le màileid. Tha na boireannaich all right air tìr, ach air muir dé feum a th’annta?

Chan fhaca tusa riamh San Fransisco. An drochaid. Anns

[TD 65]

a’ mhadainn. Air madainn shamhraidh dìreach mar a th’againn an dràsda, ach gum biodh ceò mun cuairt. Ceò ghorm shàmhach. Is an drochaid a’ deàlradh. Is am baile mór air bhoil le daoine ás gach ceàrnaidh.

Uill, thubhairt mi riutha gu robh mi airson San Fransisco fhaicinn aon uair eile. Shaoileadh tu gun cuireadh seo truas orra ach cha do chuir na. Cha robh iadsan air a bhith a riamh ann a San Fransisco ’s cha robh iad a’ faireachdainn mo phathaidh-sa. ’S thòisicheadh iad a’ gàireachdainn, a h-uile neach dhiubh, ach aon fhear a bhruidhinn rium.

“Tha mi duilich ach tha thu ro-aosd. Tha mi tuigsinn dé tha San Fransisco a’ ciallachadh dhut ach tha thu ro-aosd.” ’S thug e steach gu cofaidh mi ’s bha sinn a’ còmhradh airson ùine mhath.

Dh’innis mi dha gun do dh’fhàg mi an tigh.

“Nach eil a thìd agad a dhol dhachaidh,” ars esan. “Dé tha thu dol a dhèanamh nuair nach bi sgillinn airgid agad?

“Chan eil fhios a’m,” arsa mise. “Bha dùil a’m . . . .”

“Bha dùil agad a dhol a Shan Fransisco,” ars esan le gàire. Tha bean is triùir chloinne aige fhéin ’s bidh e ’g obair shìos aig a’ chidhe.

“Nach eil e gu leòr dhut,” ars esan, “gun robh thu ann an San Fransisco mar thà? Cha robh mis’ ann eadhon aon uair.”

Agus bha sin ceart cuideachd. Bha mise de’n bheachd gu robh a h-uile duine uair no uaireigin ann an San Fransisco.

Dh’innis mi dha mu dheidhinn nam fiadh anns an dealbh agus mu dheidhinn mo rùim ’s mu dheidhinn an TV.

Cha do chòrd am boireannach ud rium idir. Fiù teine cha robh i toirt dhomh air an oidhche, ’s aig an tigh bhithinn a’ faighinn botal teth ’na mo leabaidh.

Agus chan eil mi smaoineachadh gu robh i nighe nan soithichean. Sùilean cruaidh innte. Boireannach caol geur coltach ri droigheann. Cho biorach ri snàthaid. Uill, dh’éirich mi ’n dé ás mo leabaidh ’s sheall mi mach air an

[TD 66]

uinneig.

Latha bòidheach eile. Cuin a bha tìd’ againn cho mìorbhaileach seo, aimsir gun smal? Chithinn an cuan a-mach air an uinneig. ’S dh’aithnich mi nach ruiginn San Fransisco tuilleadh. Gu robh mi ro-aosda. Phàidh mi i, thug mi mo mhàileid a-mach ás an tigh, ’s chaidh mi sìos chun a’ bhus.

’S thàinig mi dhachaidh.

Bha uspag gaoithe a’ gluasad mun cuairt oirnn. Smaoinich mi air nighinn bhig a thàinig dhachaidh ás an sgoil ’s a thubhairt gun cual i an t-aonaran a’ seinn leis fhéin an broinn a’ bhothain. “Chaidh mi suas chun na h-uinneig,” ars ise, “’s bha e ’na shuidhe an siud a’ seinn. Cha robh eagal orm idir.”

Bha faileas tarsainn air a’ bhaile ged nach robh e ’g ràdh facal. Bha e ann, ’s bha sin fhéin gu leòr.

“Uill,” arsa mise, “tha mi cinnteach gun do rinn thu ceart a thighinn dhachaidh.”

Dh’éirich mi ás mo chathair ’s dh’fhàg mi ann an siud e air bialaibh a thighe. Cha robh mi airson a bhean fhaicinn a rithist.

[TD 67]

15

GREISEAG an déidh do Choinneach Iain a thighinn dhachaidh thachair nì àraid eile. Thàinig am ministear, an t-Urramach Murchadh MacChoinnich, a shealltainn orm. Chuir seo iongnadh mór orm seach nach robh mi dol do’n eaglais. Thàinig e chun an tighe glé anmoch, mun cuairt air deich uairean a dh’oidhch’. Ghnog e air an dorus ’s chaidh mi chun an doruis ’s bha e ’na sheasamh an sin le a sheacaid dhuibh ’s a choilear geal. Bha mi smaoineachadh an toiseach gur ann air tòir airgid a bha e. Tha e air a bhith ’na mhinistear anns a’ bhaile airson grunn math bhliadhnachan agus tha mi creidsinn gu bheil e cho math ’s cho dìleas ri ministear sam bith eile. Duine tana, cha mhór gu bheil sgath feòla air. Thug mi steach e ’s sheas e anns an rùm gun suidhe sìos idir ged a chuir mi cathair a-mach dha.

“Tha e duilich innse dhuibh aobhar mo thurais,” ars esan.

[TD 68]

“Uabhasach duilich. Ach ’se sgoilear a th’annaibh agus is math dh’fhaodte gun innis sibh dhomh dé ’s còir dhomh a dhèanamh.” Airson diog uabhasach shaoil mi gu robh e dol a bhruidhinn rium air Seonag, gu robh e dol a thoirt searmon dhomh air a’ chorp ’s air an anam, air an aois ’s air an òige. ’S e ’na sheasamh an siud cho tana ri snàthaid dhuibh. Bha mi smaoineachadh gur e duine math a bh’ann, bha spéis aig an t-sluagh dha ’s bha iad urramach gu leòr, bhiodh e tadhal air na h-ablaich, cha robh e dèanamh sgaradh eadar am beartas ’s a’ bhochdainn.

“Suidhibh sìos,” arsa mise ris ach cha do shuidh e.

Bha inntinn air bhoil, air ghoil.

Mu dheireadh shuidh mi fhìn sìos a’ sealltainn ris fad na tìde.

“Mar a thubhairt mi mar thà,” ars esan, “tha e duilich dhomh innse dhuibh aobhar mo thurais. Saoilidh sibh, tha mi smaoineachadh, gu bheil mi dol ás mo chiall. ’S chan eil fhios nach eil, chan eil fhios nach eil. Tha fhios a’m nach bi sibh a’ dol do’n eaglais agus ’se sin as coireach gun do thagh mi sibh-se. Cha dèanadh duin’ ás a’ choimhthional a’ chùis airson a’ ghnothaich seo.”

Stad e ’s bha e ’na thàmh airson ùine mhór ’s bha eagal orm nach robh e dol a bhruidhinn tuilleadh.

“Tha obair ministeir duilich,” ars esan mu dheireadh, “feumaidh e bhith an còmhnaidh cinnteach, dòchasach. Chan eil còir aige laigse sam bith fhoillseachadh. Agus sin mar a bha mi. O bha mi creidsinn, tha mi creidsinn ann an Dia, ann an Iosa Crìosd, anns a’ bheatha a th’againn ’s a’ bheatha bhios againn. Nuair a dh’éirinn anns a’ chùbainn bhiodh mo ghuth làidir, bhiodh na facail a’ dòrtadh ás mo bhial. Mar fhuaran, mar mhàthair-uisge. Sin mar a bha.” Mu dheireadh shuidh e sìos ach dh’éirich e rithist gu grad ’s e ruith a làmhan tarsainn air aodann.

“Cha robh gnothach agam a thighinn, tha e cho duilich

[TD 69]

dhomh innse dhuibh an rud a thachair. Feumaidh ministear a ghuth ’s a dhòchas. Mur eil iad aige tha e mar neoni. Tha e mar dhroigheann anns an fhàsach. Mur eil creideas aige . . .”

’S sheall e rium. ’Se seo an rud a bh’ann a réisd, bha e air a chreideas a chall.

“Tha thu smaoineachadh,” ars esan, “gu bheil mi air mo chreideas a chall ach chan eil e cho sìmplidh ri sin. Mar a thubhairt mi, dé th’anns a’ mhinistear ás aonais a ghutha. Tha mi bruidhinn an dràsda riut-sa ach . . . ’Se an guth ’s a’ chainnt ’s na facail gach nì. Oir nan tigeadh sàmhchair air ministear, nam fosgladh e a bhial ’s nach tigeadh facal ás . . . A bheil sibh a’ tuigsinn?”

“Chan eil mi cinnteach,” arsa mise.

“Innsidh mi dhuibh dé thachair,” ars esan. “Sgrìobh mi mo shearmon an dé. Searmon mu dheidhinn beannachdan Dhé, mu na beannachdan a tha Dia a’ dòrtadh oirnn, mu dheidhinn a Mhic, Iosa Crìosd, mu dheidhinn an stàbuill.”

“Uill,” ars esan a’ sealltainn rium le sùilean làn de uabhas, “dh’fhiach mi an uair sin ris na facail a chantainn, facail an t-searmoin, ’s cha tàinig smid a-mach. Bha na facail air a’ phàipear ach cha b’urrainn dhomh an cantainn. Bha mi smaoineachadh an toiseach gur e tinneas a bh’air mo bhualadh ach cha b’e. Tha mi bruidhinn ruibh-se an dràsda fhéin, nach eil? Ach an uair a dh’fhiach mi ri mo shearmon a bhruidhinn cha b’urrainn dhomh.”

“Bha ur searmon a-mach air beannachdan Dhé?” arsa mise.

“Dìreach,” ars esan.

“’S cha do thachair seo dhuibh a riamh roimhe?” arsa mise.

“Cha do thachair,” ars esan. “A riamh roimhe.”

Bha mi ’nam thàmh airson ùine mhór. An stàbull, am bothan. Na sgiathan ag éirigh do’n adhar.

Balbh.

[TD 70]

Na facail sgrìobhte air pàipear.

An robh mi dol ás mo chiall, ’s am ministear a’ coiseachd gun sgur air feadh mo thighe. Mar ainmhidh ann an coille.

An toiseach Coinneach Iain, ’s a nis am ministear. An t-sàmhchair a’ tuiteam air a’ bhaile mar shneachd. Cainnt a’ bàsachadh. Na clachan móra balbh.

“Uill,” arsa mise, “canaibh riutha gu bheil an tùchadh oirbh ’s nach urrainn dhuibh searmon a thoirt seachad an t-seachdain seo.”

“Ach ma thachras e rithist?” ars esan.

“Cha tachair e rithist,” arsa mise. Anam a’ bhaile a’ bàsachadh.

Tùchadh a’ tuiteam air. An fhìrinn a’ falbh air feadh a’ bhaile, an-fhoiseil, balbh.

“A bheil sibh a’ smaoineachadh nach tachair e rithist?” ars esan rium.

“Cha tachair,” arsa mise. “An robh sibh a’ bruidhinn idir air pian anns an t-searmon?” arsa mise. “’Se sin aon de na beannachdan.”

“Cha do bhruidhinn mi air,” ars esan.

A’ ghealach gheal Ghreugach anns an adhar mar chloich. A’ sgriachail.

Agus balbhachd na gealaich a’ laighe air an talamh.

“Bidh cùisean ceart gu leòr,” arsa mise. “Thig an t-sàmhchair oirnn uile uair no uaireigin. Tha e nàdurrach.”

“Tha mi cho toilicht’ gun tàinig mi,” ars esan. “Tha mi faireachdainn tòrr nas fheàrr.”

“Seach gun do bhruidhinn sibh air,” arsa mise. “Sin is coireach.” As an uaigh dhùinte dh’éirich an t-anam a’ sgiathalaich. Nuair a ghluais a’ chlach.

Ann an ceann ùine dh’fhalbh e ’s e tòrr na bu toilichte na bha e nuair a thàinig e. Nam biodh fios air a bhith aige air Seonag cha robh e air a bhith cho toilichte. Dh’fheumadh an t-aonaran am baile fhàgail, bha sin cinnteach.

[TD 71]

Dh’fheumainn am baile a shàbhaladh.

’S cha robh duin’ eile anns a’ bhaile a shàbhaileadh e ach mise. Cha robh fhios aig neach eile dé bha tachairt. Oir bha iad beò anns an fheòil ’s mise anns an spiorad.

An déidh do’n mhinistear falbh bha mi smaoineachadh. Dé’n claidheamh gun smal a chleachdainn airson an aonarain a sguabadh a-mach ás a’ bhaile? Bha mi smaoineachadh gun sgur ’s cha robh smaoin éifeachdach a’ tighinn thugam. Bha mi feitheamh ri bòrd-locha m’ inntinn ach cha robh iasg ag éirigh. Bha mi mar fhàidh anns na làithean a dh’fhalbh ag éigheachd ris a’ bhaile, Mura sguab sibh an deamhan air falbh thig teine is breitheanas oirbh ás na speuran. ’S cha robh fhios a’m dé dhèanainn. Am b’urrainn dhomh am baile gu léir a thionndadh ’na aghaidh. An cleachdainn Cairstìona mar mo chlaidheamh gun smal? ’S nuair a thàinig an smaoin sin thugam rinn mi lachan gun mhire, lachan a bha a’ dèanamh mac-talla air feadh mo thighe shàmhaich. Agus smaoinich mi cuideachd, O smaoinich, An e esan an deamhan no an e mise?

Aig àm a’ chorca anns na làithean a thréig bhiodh an dia ùr a’ cur às do’n t-sean dhia ’s bhiodh am baile, an rìoghachd, ga h-ath-ùrachadh, bhiodh am baile a’ fàs slàn a rithist. Bhiodh an dàrna dia a’ sealg an dé eile leis a’ chlaidheamh lainnireach anns a’ choille dhorch ’s a’ ghealach a’ ruith anns an adhar ghaothach. An dàrna dia eile, faileasan anns an aon sgàthan.

’S cha robh smaoin a’ tighinn thugam. Am polas? Dé feum a dhèanadh esan? Cha do rinn an t-aonaran càil air duine, cha do rinn e cron obann. Ge b’e air bith co ás a thàinig e bha e cleith a rùin, bha e falbh ann an dìomhaireachd dhuibh. Dé dhèanadh polas ’na aghaidh? Bha mi mar fhear-faire air na ballachan, a’ sealltainn a-mach do’n fheasgar gun chadal, gun tàmh.

Theab mi dhol a bhruidhinn ris, ach bha fhios a’m nach

[TD 72]

bruidhneadh e rium. Agus a dh’aindeoin sin, a dh’aindeoin a bhalbhachd, theab mi dhol a chòmhradh ris, a dh’ fhaighneachd dheth có è, no carson a thàinig e an taobh seo. Ach bha mi faireachdainn cho sgìth, bha eagal orm nach biodh de neart agam a sgiùrsadh air falbh e. ’Sann aige-san a bha an neart gu léir. Ge b’e air bith co ás a thàinig e bha am bail’ againn fosgailt is aosd fo a chomhair.

Bha fhios a’m nach robh càil a mhath dhomh cuideachadh iarraidh air Dougie. No air Murchadh Mór. No air Cairstìona. Chaidh mi troimh gach ainm a bh’anns a’ bhaile ’s cha do smaoinich mi air duine a chuidicheadh mi. Cha robh fiù nach do smaoinich mi air athair Seonag. Smaoinich mi air Coinneach Iain cuideachd. Thàinig e steach orm gun cuireadh an dithis againn teine ris a’ bhothan air an oidhche. Ach cha robh mi airson cur ás dha, cha robh mi airson a mhurt.

Agus smaoinich mi cuideachd, Carson nach fhàgainn e far an robh e? Co air a bhithinn a’ smaoineachadh nuair a dh’fhalbhadh e? Co eile ach esan a chumadh m’ inntinn sùrdail beòthail? Nach robh feum aig Dia fhéin air an deamhan airson inntinn a chumail beò? Ach bha fhios a’m nach e mise bha cunntadh, ach am baile.

Bha a’ ghealach a nis àrd anns an adhar, gun truas, gun fhaireachdainn. O mo leabhraichean Greugach, làithean m’ òige. Carson nach eil sibh a’ tighinn thugam le gibhtean lìonmhor? Carson nach eil sibh a’ dùsgadh m’ inntinn? A bheil gaisgeach idir nur measg a chuidicheas mi? ’S bha a’ ghealach a’ seòladh seachad cho àrd ’s cho fad ás. Bha mo loch air bhoil le smaointean ach cha do ghabh aon smaoin cinnteach gréim air mo dhubhan. Mise a bha a nise a’ dol a dh’iasgach airson duine, airson deamhain. Dìreach mus do thuit mi ’nam chadal dh’fhairich mi smaoin co-cheangailte ri Seonag a’ gluasad gu socair, mar thaibhse de iasg, mu chuairt mo dhubhain ach dh’fhalbh i do na doimhnichean nuair a thuit an cadal orm, ’s mi ’nam shuidhe ris an

[TD 73]

uinneig ’s a’ ghealach dìreach air m’ aodann, làidir is cruinn is an-iochdmhor. Mar Van Gogh dh’fhalbh a’ chathair leam do’n t-solus, do’n dorchadas ud.

[TD 74]

16

BHRUADRAICH mi mu dheidhinn m’ òige, m’ athair is mo mhàthair. Dh’éirich iad a-mach ás an dorchadas ’s bha iad ri mo thaobh a rithist. Bha m’ athair mór, leisg, ’s bha mo mhàthair beag dèantanach. Bhiodh i falbh air feadh an tighe mar isean beag, a gob a’ piocadh an siud ’s an seo. Bha i glòir-mhiannach, pongail. Tha mi creidsinn gur e ise bu choireach gun deach mi do’n oilthigh, ’s i an còmhnaidh ag ràdh rium, “Fiach gun dèan thu adhartas anns an t-saoghal. Seall air d’ athair. Cha do rinn e càil ach beagan tuathanais fad a bheatha agus sin fhéin air éiginn.” Bha a gob a’ dol gun sgur, ’s i ’g obair gun tàmh. A’ dèanamh dheiseachan dhomh nuair a bha mi beag, a’ fighe stocainnean, a’ falbh air feadh an tighe le praisean, a’ cur mòine air an teine, ’na h-aparan flùranach.

Agus bha m’ athair sàmhach. Mu dheireadh fhuair e

[TD 75]

beairt ’s bha i aige shìos anns an t-sabhal ’s bhiodh e cluich oirre shìos an sin, ged nach robh e dèanamh móran airgid aiste. Bhithinn uaireannan ’nam shuidhe ri thaobh ’s cha bhiodh e fosgladh a bhial ach ag obair le chasan ’s le làmhan air a’ bheairt. Aig amannan ’s math dh’fhaodte gun cuireadh e a làmh air mo cheann ’s gun slìobadh e m’ fhalt. Ach mar bu trice ’sann a bhiodh a’ bheairt a’ dol mar ionnstramaid-ciùil ’s fàileadh ola anns an t-sabhal.

’S chanadh mo mhàthair, “Fiach gun dèan thu adhartas anns an t-saoghal. Cùm aig do leabhraichean.” ’S bha i toirt orm sin a dhèanamh. Chan fhaighinn a-mach a-measg mo leithidean eile, cha robh mi cluich air ball-coise, bhithinn a-stigh aig mo leabhraichean ann an solus na làmpa. Agus bhiodh m’ athair ’na shuidhe aig an t-similear air an oidhche mar mhathan mór le fàileadh ola dheth.

Bhithinn a’ smaoineachadh, “Carson nach eil e bruidhinn? Carson nach eil e ’g innse dhi gum feum mi bhith muigh anns an t-saoghal mar a tha balaich eile? Bhiodh iadsan a’ falbh le slatan chun a’ chreagaich, bhiodh iad a’ dìreadh nan creag, ach bha mise ’nam shuidhe anns an tigh a’ leughadh gun sgur, ’s bhiodh ise ag ràdh. “Chan eil càil coltach ris an fhoghlum. Nuair a bha mise òg cha robh cothrom againn air foghlum. Dh’fheumadh sinn an sgoil fhàgail aig ceithir bliadhna deug.” ’S bhithinn-sa a’ leughadh ’s bhiodh ise a’ fuineadh ’s a’ lìonadh coireachan le bùrn, ’s chanadh i, “Bidh na balaich sin air a bheil thu mach far am bi iad, bidh iad anns a’ bhaile seo a chaoidh ’nan suidhe ris an teine, ach nì thusa feum anns an t-saoghal. Cùm thusa aig do leabhraichean.” ’S bha làithean m’ òige a’ gabhail seachad, àrd is cùbhraidh is lom.

’S bhiodh m’ athair ’na shuidhe gun smid ’s aig amannan ag éirigh ’s a’ dol sìos chun na beairt, no a’ seasamh aig an dorus a’ sealltainn a-mach ris an t-saoghal, ’s cha robh e toirt cuideachadh sam bith dhomh. Air làithean fliucha

[TD 76]

anns a’ gheamhradh bhiodh an triùir againn ’nar suidhe anns an tigh, mo mhàthair a’ dèanamh a’ bhidh, mi fhìn a’ leughadh ’s m’ athair ris an teine. ’S fàileadh dorch aosd a’ tighinn dheth. ’S gob mo mhàthar a’ dol a-null ’s a-nall. Cha b’urrainn dhi suidhe sìos. Bha i mar isean beag gorm a’ boillsgeadh air feadh an tighe, a’ glanadh ’s a’ sguabadh, ’s dustair aice ’na làimh gun sgur. ’S m’ athair mar chloich mhóir ri taobh an t-simileir.

Mu dheireadh thuit e marbh. Fhuair sinn e ’na shuidhe aig a’ bheairt anns an t-sabhal, mar fhear-ciùil a bha air tighinn gu stad, ’s ionnstramaid air dìobairt. Thàinig am bàs air ’s e cluich. Tha cuimhn’ a’m air an latha ud cho brèagha ri càil, ’s mi smaoineachadh, “Dé rinn thu le do bheatha? ’S dh’fhàg thu mise nis ’nam aonar, ’s cha do bhruidhinn thu rium a riamh ’s tha do bheagan ciùil crìochnaichte. A’ bheairt aosd is bochd, a’ bheairt ás nach d’fhuair thu móran airgid, tha i sàmhach mar a tha ’s mar a bha thu fhéin.”

’S chaidh a thìodhlacadh ’s chaidh a’ bheairt a reic. Is chùm mo mhàthair mi aig mo leabhraichean. Cha robh dragh aig mo bhràthair eile de leabhraichean no de fhoghlum ’s chuir i a dòchas gu léir annam-sa. Agus bhithinn a’ buannachd gach duais a bha dol anns an sgoil, a’ tighinn dhachaidh le ultach leabhraichean eile is cliù is moladh, ’nam bhriogais chloimhe a rinn mo mhàthair dhomh. ’S a dh’aindeoin sin bha an saoghal a’ dol seachad mun cuairt orm, lom dhomhsa ach cùbhraidh do fheadhainn eile, ’s bha ise a’ falbh fhathast air feadh an tighe le a gob pongail biorach, ’s mar a b’aosda bha i fàs ’sann bu doimhne a bha i fàs ann an diadhaidheachd. “Cùm thusa ris an Fhìrinn,” chanadh i an déidh dhi cantainn, “Cùm aig na leabhraichean.” ’S bha mo bheatha cho cumhang, cho eudomhainn. Càil ach bruadaran a bha ag éirigh mar cheò ás mo leabhraichean. ’S chaidh mi do’n oilthigh. ’S aon turas chaidh mi do’n tigh-ainmhidh ann an Baile Dhun Eideann ’s chunna mi ann an

[TD 77]

còrnair mathan ’na laighe leis fhéin gun ghluasad. Bha an tìgear a’ coiseachd a-null ’s a-nall ’s a shùilean ’na smàl, ach bha am mathan, mór is amh, ’na laighe anns a’ chòrnair gun charachadh. ’S bha bith agam dha. “Thig a-mach á sin,” theab mi éigheach ris. “Thig a-mach do’n ghréin. Cleachd do neart.” Ach cha robh e carachadh. Agus cuideachd chunnaic mi iomadh eun, cho dathte, cho lainnireach, le goban fada an-fhoiseil a’ gluasad mun cuairt. Ach bha am mathan ’na laighe anns a’ chòrnair.

Aon turas, an déidh dhomh a dhol do’n oilthigh, thug mi nighean chun an tighe ach an déidh dhi falbh thubhairt mo mhàthair, “Tha i taitneach gu leòr ach tha i smocaigeadh.” ’S chan fhaca mi i tuilleadh. ’S cha tug mi nighean tuilleadh do’n tigh.

’S bha mo mhàthair a’ fàs aosd. Cha robh i idir cho dripeil ’s a chleachd i bhith, ’s bhiodh i leughadh a’ Bhìobuill gun sgur, a’ lorg facail fhreagarrach a dhìonadh a beatha. Bha i mar chirc a bhios a’ fàs tinn, ’s a h-itean ragach ’s a’ call an dath. Cha robh móran aig a’ bhaile mu deidhinn, bha i ro chùiseach air an son, ro mhiann-ghlòireach. Bha iad fhéin toilichte gu leòr a bhith ìosal air an talamh, dealbhan gun ghluasad, le am bòtannan móra ’s an geansaidhean garbha.

’S aig an àm seo bha mise falbh le Màiri ann an Dun Eideann ’s i a’ cluich air a fidhill ’s am baile mór ud mar cheòl dhomh.

Bhàsaich mo mhàthair ’s mi aig an tigh ás an oilthigh. Air latha samhraidh. Rug i air làimh orm ’s thubhairt i, “Chan eil eagal orm. Thog mi thu cho math ’s a b’urrainn dhomh. Fiach gun cùm thu air an t-slighe dhìreach, air an t-slighe réidh. Tha mise dol do m’ dhachaidh.” Agus smaoinich mi, Dé seòrsa dachaidh a tha sin? Dachaidh a bhios tu glanadh gun sgur le dustair. ’S aig a’ cheart àm bha mi smaoineachadh air a drip, air a h-inntinn làidir, air a corp a bha an còmhnaidh a’ slaodadh pheileachan no a’ fighe no

[TD 78]

a’ fuineadh ’s thàinig na deòir gu mo shùilean ged nach robh mi coimhead solus sìorruidh air thoiseach oirre, ged nach robh mi cluinntinn co-sheirm ach ceòl na beairt a bha air stad o chionn iomadh bliadhna, beairt shàmhach shean gun aon fhlùran mun cuairt oirre.

Dé ’s ciall do’n t-saoghal, arsa mise rium fhìn. Bha gréim bàis aice air mo làimh ’s a sùilean a’ dùnadh ’s a h-anail a’ dol mar phrais air teine.

Gun sgur, gun sgur. Drip a’ bhàis.

’Se na facail mu dheireadh a thubhairt i rium, “Tha airgead mo chinn-crìch anns an dradhair as ìsle anns an dreasair.” ’S cha dubhairt i ’n còrr tuilleadh. Nuair a chrìochnaich mi ann an Dun Eideann thàinig mi air ais a dh’fhuireach anns a’ bhaile.

Mar a theireadh Coinneach Iain, Nach eil sin àraid?

Nuair a dhùisg mi anns a’ mhadainn bha fhios a’m dé bha mi dol a dhèanamh.

[TD 79]

17

“CHAN eil mi creidsinn gun do thachair càil,” arsa Dougie. “Chan eil mi creidsinn gun do shuath e innte.”

“Chan e sin a tha i ’g ràdh,” arsa mise.

“Chan eil cron sam bith ann,” arsa Dougie. “Nuair a chunna mi an truaghan a’ dìreadh air a’ bhaiseagal ’s a’ fàgail a’ bhaile chuir e truas orm.”

Sheall e rium gu geur. “Chan eil mi creidsinn gun do shuath e innte,” thubhairt e rithist.

“Uill, carson a chanadh i e,” arsa mise.

“O bha aobhar aice, bha aobhar,” arsa Dougie ’s e a’ toirt an aon sùil gheur chruaidh orm. Bha mi cinnteach nach bruidhneadh Dougie rium tuilleadh oir bha a thruas ris an aonaran cho mór. ’S bhithinn fhìn buileach ’nam aonar.

“’S cha robh càil aige,” arsa Dougie, “cha robh càil aige ach am baiseagal ’s na dheidheadh ann am poca. ’S bha e

[TD 80]

fàgail a’ bhaile. Càit an robh e dol? ’S am fuadaicheadh iad ás an àite sin e cuideachd?” Cha mhór nach robh e gal.

Cha dubhairt mi smid. Cha chanadh Seonag guth na bu mhotha, fhuair i airgead gu leòr bhuam. O bha an t-aonaran gun chron ann an dòigh, cha do shuath e ann an Seonag, ’s e bhriag a bh’aice an sin, ach ann an dòighean eile bha cron ann. Ann an ceann ùine thubhairt Dougie, “Uill, tha mi smaoineachadh gum biodh e na b’fheàrr nan sguireadh tu thadhal orm.” ’S le sin dh’fhàg e mi. Cha robh àit’ agam a nis dha’n deidhinn.

Chaidh mi a-steach do’n tigh ’s shuidh mi ris an teine le gloine uisge-bheatha ’nam làimh. Shàbhail mi am baile ’s bha mi ’nam aonar. Có bhruidhneadh rium a nis ach Cairstìona ’s Murchadh ’s am ministear? Uill, ann an dòigh bhruidhneadh am baile gu léir rium – nach e am fearg a sgiùrs an t-aonaran air falbh an déidh dhaibh cluinntinn mu dheidhinn Seonag – ach ás aonais Dhougie bhithinn ’nam aonar.

Shuidh mi airson ùine mhór anns a’ chathair gus na dh’éirich a’ ghealach làidir cruaidh anns an adhar. Cha robh i nise idir coltach ri Seonag, ’sann a bha i coltach ri inntinn gheur chruaidh. Bhiodh an t-aonaran a’ siubhal air a’ bhaiseagal ann an solus na gealaich. An solus ud a bha a’ foillseachadh beanntan àrsaidh briste, duslach na cloiche.

Chuir mi mo làmh a-mach ’s thug mi leabhar ás a’ phreas air mo chùlaibh. Cha do mhothaich mi an toiseach gur e am Bìobull a bh’ann. Dh’fhosgail mi e ’s thionndaidh mi na duilleagan gus an d’ràinig mi an Soisgeul. Leugh mi, “Anns an toiseach bha am Facal . . . .” Shuidh mi an siud a’ leughadh ’s an dorchadas a’ tuiteam mun cuairt orm ’s mi buileach ’nam aonar, ’s mi smaoineachadh air iomadh nì gus an do thuit an cadal orm.



