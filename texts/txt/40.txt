[C 1]

A’ Bhratach Dhealrach

Eilidh Watt

[C 2]

a CLUB LEABHAR publication

Chaidh Club Leabhar a chur air chois airson ughdaran Gaidhealach a tha sgriobhadh ann n Gidhlig ’s nn am Beaurla a chuideachd le leabhraichean a chlo bhualadh aig prisean cuimseach.

Bidh dà leabhar Gàidhlig is dhà Bheurla a’tighinn a mach gach bliadhna agus theid a’phrothaid a nithear air na leabhraichean Beurla a chur ri tuilleadh Gaidhlig a thoirt am follais.

Gheibhear tuilleadh fios agus liosta de leabhraichean tha tighinn a mach bho:-

Club Leabhar,
INBHIRNIS.

70sg

[C 3]

A’ BHRATACH DHEALRACH – Eilidh Watt

[TD 1]

A’ BHRATACH DHEALRACH

[TD 2]

[Blank]

[TD 3]

A’ BHRATACH DHEALRACH

Eilidh Watt

Club Leabhar Limited
Inbhirnis

[TD 4]

© Eilidh Watt 1972
SBN 902706 11 X

Bu mhath le Club Leabhar fior thaing a thoirt do Chomunn Leabhraichean Gaidhlig airson an tiodhlaic airgid a thug iad seachad chum foillseachadh an leabhair seo.

Tha an Club go mor an comainn Mgr Donnchadh Mac Guaire airson a shaothrach ann a bhith deasachadh an leabhair seo.

CLUB LEABHAR LTD INBHIRNIS

Cover design: Mairead Nic Thomais

Air a chlo-bhualadh
le Eccles, Printers
Inbhirnis

[TD 5]

CLAR-INNSE

A’ Bhratach Dhealrach						7
Na h-Uird Mhora							23
Litir an Lagha								42
Ach ’na Dhuthaich Fhein						51
Bha Duilleagan air Chall						64
Adhaircean Mhora							77
An Neochiontach							94
Snathad Bheag an Uair Sin Snathad Mhor				118

[TD 6]

[Blank]

[TD 7]

A’ bhratach dhealrach

CHROM Sìne a ceann, a’ gléidheadh a h-aodann bho ’n ghaoth fhuar a bha a’ séideadh na h-aghaidh, is le ceum luath, sunndach thàinig i gu oisean na sràide. Bha cabhag air an fhear a bha a’ tighinn ’na coinneamh e fhéin, is mun robh fios aca ceart, bha iad ag iarraidh maitheanas bho cach-a-chéile air son an dìth aire. B’ ann an uair sin a dh’aithnich iad a cheile.

“Sìne?” ars esan.

“Frang,” ars ise.

“Dé chuir an rathad thu?” arsa Frang, oir ged a bha esan ag obair ann an Dun Eideann b’ ann aig dannsa anns a’ Ghàidhealtachd, far an do rugadh is an do thogadh i, a chuir e a’ cheud eòlas air Sìne. Dh’innis Sìne dha ciamar a thachair dhi a bhith mu dheas is sheas iad a’ bruidhinn mionaid, ach choimhead Frang air uaireadair, is thuirt e, “Tha mi duilich nach eil dad a thìde agam an dràsda. Ach bhithinn uamhasach toilichte nam b’ urrain dhut mo choinneachadh oidhche air choireigin is bhitheadh tìde againn a bhith a’ bruidhinn fad ’s a bhitheadh sinn ri ar biadh.”

Bha cuimhne aig Sìne air cho aotrom toilichte is a dhanns iad is nuair a lean e air, “Is faodaidh sinn a bhith a’ dannsa cuideachd,” dh’aontaich i gun còrdadh sin glé mhath rithe. Chionns nach robh móran cuir-seachad-tìde aig Sìne feasgar, cha robh iad fada gus an d’rinn iad réit air an oidhche.

“An aithne dhut ‘An Leanaban Or’?” ars esan.

“O, chòrdadh sin glé mhath rium,” arsa Sìne, oir ged nach do chuir i a sròn riamh air taobh-a-stigh a dhoruis

[TD 8]

bha fios aice gum b’ e àite iomraiteach a bh’ ann agus bu mhath leatha fhaicinn ann an cuideachd Fhrang. Bha ‘An Leanaban Or’ glé eucoltach ris na h-àitean anns an robh i cleachte a bhith a’ dol còmhla ri a pàrantan nuair a bhitheadh iad air sgrìob ann an Dun Eideann, no còmhla ri companaich air an do chuir i èolas bho thàinig i mu dheas.

Chionns gun robh tìde gu leòr aice, is nach robh i dearbh chinnteach càit an robh ‘An Leanabran Or’ suidhichte, thionndaidh i is rinn i rathad chun am bad de’ n bhaile anns an robh i am beachd a bha e. Lorg i gun dragh e is sheas i mionaid ag amharc air an dorus is air an leanaban òr a bha os a chionn a’ sìneadh a mach làmhan aoidheil.

Bha i a’ coiseachd air falbh nuair a thàinig i a rithist aghaidh ri aghaidh ri neach a b’ aithne dhi, ach glé eucoltach ri chéile. Thàinig esan a nuas sràid aimhleathan, dhorcha, eadar ‘An Leanaban Or’ is toglaichean eile. Ged nach b’ e a mhàin gun robh e snasmhor, ach air a dheagh chur air, bha a choltas cho aog is a bha e riamh, is bha e cho meata is bha e riamh, oir ged a bha i cinnteach gun dh’ aithnich e i, cha robh nì de sin ri fhaicinn anns na sùilean dubha biorach a thionndaidh e oirre air son mionaid anns an dol-seachad.

Ged a bha a nis bliadhnaichean bho dh’fhàg Ailean Rothach is Rob — am bràthair a bu shine — an t-àite, bha cuimhne aig Sìne orra. Bha an tigh aca ann an lag ri taobh an rathaid a bha a’ dìreadh chun an tigh tuathanaich far an robh a pàrantan a’ fuireach. A h-uile latha, a’ tighinn is a’ falbh bho’ n sgoil, bheireadh i sùil fhidreachail air an tigh a bha cho eucoltach ris a’ chuid mhór de thighean an àite — mar a bha an fheadhainn a bha a’ fuireach ann.

[TD 9]

Bha an tigh glé ìosal, fada, is an àite mullach tughaidh, no sgliat a bhith air, is e a bha air ach mullach felt air a thearradh. Uair de ’n robh e, chaidh an tobhta a nigheadh le aol, ach b’ fhada bho ’n uairsin. A nis bha na tàirnean anns a’ mhullach air caitheamh is bha an t-uisge a’ ruith ’na shrulagan mheirgeach air an tobhta; ann am badan eile bha cóinneach is crotal a’ fàs air na clachan air nach robh aol. Anns a’ gheamhradh bha an t-àite air a chuartachadh le eabar, is anns an t-samhradh bhitheadh na cearcan ’gan clùmhadh fhéin anns an duslaich bhlàth. Aig a h-uile ám bha an tigh fuar, aitidh, agus is beag a dhèanadh an teine beag guail a bhlàthachadh air, coimheas ri làn na cagailt de mhòine is de fhiodh a bha a’ cur tlachd air an tigh aca fhéin.

Ach ge be air bith an aimsir bhitheadh cearc bhuidhe no dhà ’nan suidhe ann am bonn uinneig, is itean an earbaill leagte gun bheag lùthais. Ach ge be an t-annas a bha a’ togail aire aig Sìne no ge be a’ chabhag a bha oirre, nuair a dh’fhairicheadh i samh cèo a’ ghuail — cèo a chitheadh i ’na dhualan buidhe bho ’n luidheir a bha a’ claonadh an dara taobh — chuimhnicheadh i càit an robh i, is bhitheadh a sùil air an tigh; ann an uinneag bheag, mhughach air choireigin — far an robh na cùirteanan robach, dorcha air an tarraing air am fiaradh — bha poit de fhlùraichean scàrlaid dhèalrach ge be air bith an t-ám de ’n bhliadhna.

Air latha Sàbaid, is i fhéin is a pàrantan a’ coiseachd chun na h-eaglais, thuirt a màthair rithe; “Ach a Shìne, a chagair, chan eil e modhail a bhith a’ sìor-choimhead a stigh air uinneig mar sin.”

“Chan eil mi ach a’ coimhead,” arsa Sìne, “air na flùraichean aig Màiri. Chan eil cho maiseach aig neach eile anns an àite.”

[TD 10]

“Tha,” ars a h-athair, “tha Màiri a’ cumail na brataich an togail fhathast.”

Chionns nach fhaca Sìne bratach sam bith aig an tigh thuirt i; “Dé a tha sibh a’ ciallachadh?”

“Tha fios agad,” ars esan, “gu bheil e mar chleachdadh aig na longan-cogaidh am bratach a chumail an togail mar chomharradh nach toir iad géill. Nuair a bheir iad géill do ’n nàmhaid, is nach eil cridhe aca air son an còrr sabaid, leagaidh iad a’ bhratach bho àird a’ chruinn. Is e na flùraichean scàrlaid a’ bhratach dheàlrach aig Màiri.”

Ach bha Màiri cho sìobhalta, meata ’na giùlan is gun robh Sìne de ’n bheachd gur th’ ann a bha a h-athair ri feal-dhà. Nuair nach do chuir a màthair ’na aghaidh thuirt Sìne: “Ach cò ris am bheil Màiri a’ sabaid?”

“Ris an t-soaghal,” ars a h-athair.

“Ris a’ bhochdainn,” ars a màthair.

Bha iad uile ’nan tosd car tacan a’ beachdachadh — bhitheadh e coltach — air Màiri is air an teaghlach, oir nuair a thuirt a h-athair, “Ach dé riamh a thug oirre Tormod a phòsadh?” thuirt a màthair, mar gun robh i ceum air thoiseach ann a bhith fuasgladh na ceisd, “An gaol,”

“An dalladh,” ars a h-athair.

“An aon nì — fo ainm eile,” ars a màthair.

Ach a chionn is gum bu toigh leath-se Tormod thuirt Sìne: “Is glé thoigh leamsa Tormod. Turus sam bith a chì e mi, nuair a tha e ag obair air an rathad mhór, stadaidh e fada mun ruig mi idir, is faighnichidh e gu caoimhneil mu ar déidhinn uile.”

Cha d’ thuirt i mar a dh’ fhaodadh i, gun canadh Tormod cuideachd, “Tha thu fas nas bòidhche — no nas motha — no nas pongaile — a h-uile latha. Tha mi

[TD 11]

fhéin a’ mothachadh dhut — is mi a tha”.

Ach chan eisdeadh a mathair co dhiubh.

“Misgear,” ars ise, “Chan fhac thu oidhche Shathurna e.’’

Ma bha an còmhradh seo neònach cha robh e dad na bu neònaiche na ’n còmhradh aig uair eile is iad air an rathad chun na Seirbhis anns an eaglais.

“Faic,” ars a mhàthair ri h-athair, “Faic an t-slochd bhuntàta? Bha neach-eigin aige.”

Thug a h-athair sùil ach cha d’ thuirt e ach, “Chan eil mi ag ràdh.”

“Geall gum b’ e Màiri no na gillean a bh’ ann,” ars a màthair.

“Chan eil mi ag ràdh,” ars esan a rithist mar gum b’ e gnothach gun mhóran seadh a bh’ ann a bhith a’ goid bhuntàta — esan nach fuilingeadh gun cumadh neach a bhuinneadh dha fiach a bhuinn-a-sé nach bu leis.

“Gheibh an reodhadh a stigh is grodaidh am buntàta,” ars a màthair.

“Och tha iad a’ cur an tughaidh air ais gu cùramach,” ars esan air a shocair.

“Bha fios agad màta,” ars ise.

“Bha amharus agam,” ars esan. “Chan eil mi ag iarraidh fios.”

Bha a màthair ’na tosd mionaid is an uair sin thuirt i: “Nach b’ fhearr dhut ròd no dha a thoirt dhaibh, gus nach fheum iad a bhith ri goid?”

“Cha b’ fheàrr,” ars esan. Cha bhi an saoghal aca soirbh. Feumaidh iad ionnsachadh a bhith a’ sabaid air an son fhéin. Mar is luaithe a dh’ionnsaicheas iad is ann is fhèarr dhaibh.”

“Dòcha nach bi a h-uile neach cho claon, cearbach riutsa,” ars ise.

[TD 12]

“Feumaidh iad sin fhoghlum cuideachd,” ars esan.

“Chan eil e ceart dhaibh a’ mhèirle ionnsachadh,” ars a màthair, nach fhaiceadh ach an dubh is an geal.

“Chan e an sannd a chuireas Màiri no an teaghlach chun na mèirle, ach an dearbh àirc. Cuiridh iad suas ri gainne is cha bhi iad ris a’ mhèirle ach nuair a sparras an éiginn iad.”

Cha robh argamaid aice a bheireadh far a bhonn e.

Bha Sìne ag éisdeachd is a’ beachdachadh gun robh a h-athair glé chruaidh-chridheach. Ach ann an ciaradh an fheasgair latha is i a’ dol dhachaidh bho ’n sgoil, chunnaic i Ailein is Rob is poca an t-aon aca, is iad anns an t-slochd bhuntàta. Luigh iad air chùl an tòirr is chaidh i seachad a’ coimhead an rathad eile. Ach nuair a chaidh i pìos seachad bhuail oirre gum b’ fheàrr dhaibh fios a bhith aca air beachdan a h-athar. Thill i ’na ruith, a brògan a’ bragadaich air an rathad reòdhta, is nuair a bha i am beachd a chluinneadh iad, dh’eibh i àrd a claiginn: “Thoiribh leibh na thogras sibh. Cha chan m’ athair guth.”

Sheas i ach cha do sheas i fada oir thàinig buntàta lobh air a dheagh chuimseachadh bho làimh Roib, is an uair sin, fear eile. Cha do dh’fhuirich Sìne ris a chòrr is bha brag aig a brògan air an rathad mhór a rithist, is i a’ teicheadh.

Ach cha b’ e a h-athair a mhain a chuir annas air Sìne ’na dheiligeadh ri Màiri is ris an teaghlach. Aig ám cur-bhuntàta, no aig ám foghair, bhitheadh Màiri a’ toirt cuideachadh dha màthair, is gach turus a dh’fhalbhadh Màiri dhachaidh gheibheadh i nì air choireigin, oir theireadh a màthair: “Ach a Mhàiri, nach bu mhise a bha amaideach a rinn leithid seo a dh’fhuineadh. Chan eil fios cuin a chuireas sinne ás da. Cha dèan e ach fàs

[TD 13]

cruaidh. Saoil am bitheadh tusa cho math is gun toireadh thu leat cuid dheth? Sàbhailidh e dhutsa a bhith fuineadh nuair a théid thu dhachaidh.”

Ged a bha a màthair cùramach, gleusda aig ám eile mhothaich Sìne nach do dh’ionnsaich i riamh gun a bhith a’ còcaireachd fada a bharrachd is a bha feum aca air a h-uile turus a bha Màiri ag obair aca.

Mar sin bha dùil aig Sine gun robh i a’ tuigsinn mar a bha nithean a’ seasamh. Ach cha robh. Bha e mar chleachdadh aig a màthair a bhith a’ toirt ath-aodach a brathar do Mhàiri is sheasadh Màiri air meadhon an urlair, is an t-aodach air a gàirdean, a’ slìobadh a’ chlò bhlàth air nach robh leathach cosg, fad ’s a bhitheadh a màthair ag ràdh: “Tha am balach a tha an siud a’ gearain cho tric gu bheil e a’ fàs ás aodach, is gu bheil mise de ’n bheachd gu bheil e ag iarraidh air an tàillear an deise a dhèanamh beag, cumhang dha. Chan eil àite agamsa anns an gléidh mi an t-aodach seo. Saoil a Mhàiri, am bitheadh tusa cho math is gun toireadh tu leat e ás mo shealladh? Is ann a bhithinn fada ’na do chomain.”

Is dh’fhalbhadh Màiri, beag, meata; ach neo-chiosnaichte is neo-bhuadhaichte.

Ach bha feasgar ann nuair a bha a màthair a’ bruidhinn air còta math blàth a bha aice a bha air á dhol á fasan, a thoirt seachad do na bana-cheardan a’ cheud turus a thadhladh iad.

“Nach b’ fheàrr dhuibh gu mór a toirt do Mhàiri?” arsa Sìne gu tùrail.

Choimhead a màthair oirre le gnè de dh’uamhas.

“O a chreutair gun mhothachadh,” ars ise. “An e gun toirinns’ aodach a chuinnacas agam do Mhàiri ri chosg? Cha dèan mi a leithid oirre.”

“Ach ciamar?” arsa Sìne. “Chumadh e math, blàth i.”

[TD 14]

“Thoir thusa fainear,” fhreagair a màthair, gu doilleirech, “nach e aodach a mhàin a dh’fheumas i gus a cumail blàth.”

Bha i cho geur, goirid ’na freagairt is nach do leig a cridhe le Sìne a bhith ris a’ chorr ceasnachaidh, is bha i ’na tosd. Ach choimhead a h-athair thairis air a’ phàipear-naidheachd is thuirt e rithe mun robh a cheann air chùl a’ phàipeir a rithist; “Cuimhnich, a’ bhratach dheàlrach.”

Ach aon uair is gun dèanadh na gillean air an son fhéin dh’fhàg iad an dùthaich is cha do thill iad — le a fiosachd — bho ’n chaochail Màiri beagan tìde air ais. Chualas gun d’ fhuair Rob obair mhath dha fhéin, agus a réir coltais cha robh aobhar aig neach truas a bhith aige ri Ailean na bu mhotha.

Cha do lean dad de sin ri inntinn Shìne, is am feasgar a chaidh i fhéin is Frang chun ‘An Leanaban Or’ b’ fhada a bha Ailean is Rob bho a smuaintean.

Bha ‘An Leanaban Or’ glé eucoltach ris na h-àitean seanfhasanta a chleachd a pàrantan a bhith a’ tadhal. An àite na bùird le ’n tubhailtean de ’n lìon a b’ àille, na bu ghile na ’n sneachda, air an uidheamachadh gu cùramach le gach goireas air am faodadh iad feum a chuir, a’ deàrrsadh gun smal fo sholuis ioma coinnleir, is e bha ann bùird bheaga dhorcha, ’nan sreath ris a’ bhalla. Shuidheadh aon no dithis air gach taobh de na bùird a bha cho aimhleathan is gum faodadh an fheadhainn a bha aig a’ bhòrd a bhith a’ còmhradh fo ’n anail, is bha cùl cho àrd air na séirichean is nach fhaiceadh an neach a bha air an dara bòrd có bha aig a’ bhòrd eile. Air gach bòrd bha coinnleir air a dhealbh mar leanaban is air dhath an òir, a bha a’ glacadh coinneal dhearg anns gach làmh. Bha an solus, ged a bha e car cùchaidh,

[TD 15]

gu blàth, aoidheil. Is bu ro-annasach leis an luchd frithealaidh mur d’ thugadh iad botal no dhà de fhìon gu gach bòrd.

Cha do chleachd Sine an seòrsa biadh seo ach cha do mhill sin a càil, oir bha e blasda is air a dheagh chòcaireach. Nuair a lìon Frang glainne mhór de ’n fhìon dhi, thug e stad oirre air son mionaid, ach nuair a chunnaic i Frang fhéin ’ga òl mar am bùrn fuar, thug i blaiseag ás. Bha am fìon seo car searbh, eucoltach ris an uisge-beath’ no ris an fhìon a dh’òladh iad aig an tigh, aig bliadhna ùr, ach thuirt Frang gum bitheadh gach greim na bu bhlasda, is a càil na b’ fhearr ri linn a bhith ’ga òl.

Bha bruidhinn gu leòir eatorra an toiseach, nuair a dh’fhaighnicheadh Frang mu dhéidhinn an neach ud no an neach ud eile. Cha robh móran aig Frang ri ràdh ach bha e ’na shuidhe gu freiceadanach is nuair a thuirt e; “An gabh sinn ceum air an ùrlar dhannsa?” bha Sine glé riaraichte le gach ni.

An uair a chunnaic i càch a’ dannsa bhuail oirre nach b’ e seo an rìghle aighearach a b’ aithne dhi, no an seòrsa dannsa a chleachd i anns an sgoil. Ach thog i an ceòl ann am mionaid is cha b’ fhada gun do bhris i fhéin is Frang bho chéile is dhanns iad mar a rinn a’ chuid mhór de ’n fheadhainn eile, gu sàmhach, gun éibh gun othail, gun aire dé an ceum dannsa a bha aig an neach eile; gach neach is aire air fhéin gu tur. Dhanns iad gu beò mar a thogradh iad, a’ leum is a’ lùbadh, a’ tionndadh is a’ toinneamh, gus an robh iad ’nam fallus.

Mar sin dh’aontaich i gu h-ealamh nuair a thuirt Frang, a bha a’ suadhadh a mhala, air an robh am fallus air drùchdadh, “O mar a tha mi le giorrad anail. Nach suidh sinn is gheibh sinn deoch air choireigin?”

Chaidh iad suas chun a’ bhàr is shuidh Sìne air furm

[TD 16]

àrd is sheas Frang ri taobh, oir bha dòmhlachadh sluaigh anns an àite, is móran dhiubh mar a bha iad fhéin air son an tart a shàsachadh.

“Dé a dh’òlas tu?” arsa Frang.

“Tha mi coma,” arsa Sìne, “fad ’s nach eil e searbh.”

Thug Frang sùil air na botail a bha ’nan, is aodann gach cumadh is de gach dath, ach mun d’ fhuair e cothrom freagairt, thuirt balach mór reamhar bàn, is aodann cho dearg ris a’ bhrathadair, “Thoir dhi - - -” is e ag ainmeachadh ainm nach do thog Sìne.

Cha d’ thuirt Frang guth an toiseach, ach nuair a thuirt am fear eile, “Siubhad — théid mi an urras gun còrd e rithe,” dh’iarr e air fear de na balaich a bha a’ frithealadh an deoch a thoirt dhi.

Is ann an uair sin a mhothaich Sìne gum b’ e Ailean fear de ’n fheadhainn a bha a’ riarachadh na deoch. Cha b’ e na làmhan gorma, gàgach, air am bu tric a dh’ fheumadh e anail a shéideadh mun ragaicheadh na meòirean, a thomhais a mach an deoch cho cùramach is ged bu òr leaghte a bh’ ann is a shìn a nall dhi a’ ghlainne — nach robh móran na bu mhotha na meuran mór. Ach is e Ailean gu dearbh a choimhead oirre mar nach fhac e riamh roimhe i.

Gabh Sìne balgam is chaidh e le h-anail, is bha am balach mór gu furachail; thug e làmh dhi putan a bha ro-theann fhuasgladh, oir ann am mionaid bha i cho teth is ged a bhitheadh i air a bhith air an ùrlair-bhualaidh, is i cinnteach gun robh a h-aodann air at mar ghealach mhór an abachaidh. Ach, ged ar leatha gun do loisg an deoch a sgòran ri linn is gun deach i le h-anail, bha an deoch milis mar mhil, is mìn mar an sìoda, no mar ola leigheasach. Ged nach d’ rinn Sìne suas a h-inntinn có ris a shamhlaicheadh i an deoch, rinn i suas

[TD 17]

a h-inntinn gun robh i a’ còrdadh rithe. Ar leatha gun do loisg i a teanga cuideachd, oir bha e a’ faileachainn oirre a teanga fhaotainn timcheall na faclan mar a b’ àill leatha, oir bha i tiugh, slaodach.

Ach cha robh sin a’ cur dragh oirre. Cha robh nì air an t-saoghal a’ cur dragh oirre. Bha an saoghal gun chiorram, is bha i glé thoilichte gun d’ rinn i i fhéin suas cho ealamh ris an t-saoghal bhrèagha seo. Cha robh iarraidh aice air a dhol a dhannsa is shuidh i far an robh i nuair a chaidh Frang air ais chun an ùrlair dhannsa. Bha am balach mór gu frithealtach, is chomhairlich e dhi glainne eile a ghabhail chionns gun do dh’òl i a cheud té ro-chabhagach. Ghabh Sìne a chomhairle; is thomhais Ailean a’ ghlainne gu h-eagnaidh. Bhitheadh i air bruidhinn ri Ailean ach cha b’ urrainn dhi smuaineachadh dé a theireadh i. Mar sin shuidh i is thraogh i a’ ghlainne, boinne air bhoinne. Nuair a thàinig Ailean faisg gu leòr oirre dh’iarr i deoch de an aon seòrsa air. Ar leatha gun do leig e mu chluais na thuirt i, is b’ fheudar dhi faighneachd an dara turus. Cha robh an dà chabhag air a’ tilleadh, is sheas e mionaid a’ bruidhinn ri fear eile de na balaich mun deach e gu fear de na fónachan a chitheadh i ann an cùil. Air tilleadh dha thomhais e gu h-eagnaidh an deoch, ach, air do neach eile éibheach ris, thill e a fhrithealadh dha mun d’ rinn e oidhirp air tighinn leis an deoch thuice. Ach mun robh cothrom aig neach eile an deoch a thoirt thuice theireadh e; “Stad. Frithealaidh mi fhéin dhi nuair a gheibh mi fàth.” Ge be a’ chabhag a bha air bheireadh e sùil air an dorus.

Chionns nach robh Sìne buileach eòlach air riaghailtean an àite is a chionns gun robh i gu toilichte le a saoghal, cha d’ thuirt i guth, ach dhrùigh i a h-uile drabhag a bha ’na glainne mun cuala i neach ri taobh ag ràdh anns

[TD 18]

a’ Ghàidhlig; “Trobhad, bitheamaid a’ dol dachaidh.”

Bha fuachd na h-oidhche fhathast ag iathadh timcheall air, oir bha a chòta-uachdair fhathast air. Thionndaidh i, is thuirt i; “Rob Rothach.”

“Seadh dìreach,” ars esan.

“A bheil cuimhne agad an uair a thilg thu am buntàta lobh orm?” arsa Sine, is ghàir i gus an d’ thug i an aileig oirre fhéin.

“Tha glé mhath,” arsa Rob.

“Theab thu mo bhualadh,” ‘ars ise is thàinig na deòir mhóra ’na sùilean.

“Cha robh an droch chuimeis riamh agam,” arsa Rob gu h-aotrom neo-fhaireachail. Mun tuiteadh deur bho sùil thuirt e gu h-ùghdarrach: “Tiugainnimid,” is rug e air ghàirdean oirre. Bu ghann a dh’amais Sìne a cas a chuir ceart air an làr oir bha e neosheasmhach ann an dòigh a bha annasach dhi.

“Theab mi tuiteam,” thuirt i ri Rob, is ghàir i.

“Theab dìreach,” ars esan mar nach robh seo a’ cur iognadh air.

Thug e an teicead ás a baga nuair a dh’fhailich e oirre fhéin a lorg is thuirt e ri té de na boireannaich a bha a’ coimhead thairis air na còtaichean, “Cuidich oirre le còta i. Chan eil i gu math.”

Ged a fhreagair ise gu coibhneil, “O an creutair bochd, tha e tuilleadh is blàth. Bithidh i ceart gu leòr anns a’ ghaoth fhuar,” cha do freagair e ach shìn e bonn dhi.

“An rathad seo,” ars’ Ailean a bha a’ feitheamh riuth aig an dorus, is lean iad e troimh thrannsa fhada no dhà. Ar le Sìne gun robh an taobh air an robh Rob ag imeachd na bu chòmhnairde na ’n taobh air an robh i fhéin a’ coiseachd, ach nuair a rinn ise air snìomh a null cha robh a bhith a’ coiseachd ann dad na b’ fhusa. Cha do

[TD 19]

chuir an neònachas seo dragh sam bith air Sìne is cha do chuir na fir cabhag oirre. Cha robh guth aice air Frang is b’ e Ailean a thuirt, mun do dhuin e an dorus ’nan déidh gum faiceadh esan gum faigheadh Frang brath.

Is ann air caol-shràid dhorcha a bha lad is bha Sìne glé thoilichte air greim a bhith aice air ghàirdean air Rob, is air fionnarachd na h-oidhche.

Tharraing i anail mhór dhomhainn is leis a sin bha e mar gum buaileadh dà bhrod ás an teine lasarach a sùilean. Sheas i is dhùin i a sùilean. Chaidh na brodan ’na h-eanchainn, brod dearg an déidh brod dearg gus an robh a ceann air at is an impis sgàineadh le ’n lasair dheirg. Cha b’ e sin uile ach bha e mar gum bitheadh ùird-mhóra a’ bualadh gach taobh d’ a ceann.

Sheas iad is chuir i a mala an tacsa ri uinneig — is bhitheadh am màireach ann mun tuigeadh i ciamar a bha stiallan sùithe air a h-aodann. Sheas Rob gu sàmhach, foighidneach ri taobh, a chùl ris a bhalla is a làmhan ’na phòcan. Nuair a shaoil e a thàinig i thuice fhéin thuirt e gun ghuth truais rithe: “Bitheamaid a’ falbh.” Chionns gun robh i coma cha do chuir i ’na aghaidh is choisich iad air falbh ged a bha an t-sràid neo-chòmhnard fo cois. Air dhaibh tighinn chun an t-sràid-mhór thuirt ise: “Gheibh mi bus ás an seo.”

Cha do chuir Rob tilleadh ’na cheum is cha d’ thuirt e ach: “Coisichidh sinn.” Cha do chuir i guth an còrr ’na aghaidh is chum e greim air a gàirdean. Beag air bheag chaidh i am feobhas is ged nach robh i air son còmhradh ni motha na bha esan, mu dheireadh bha i a’ gabhail tlachd ann a bhith a’ coiseachd, ann am fionnarachd na h-oidhche, is ann am blàths is taic a ghàirdean ri taobh.

[TD 20]

Ged a ràinig iad an dorus gun seòladh no stiùireadh bhuaipse cha do chuir siud iongnadh oirre, is nuair a ghabh e bhuaipe a h-iuchair is a dh’fhosgail e an dorus cha robh e ach mar aon ri tachartasan neònach na h-oidhche ud. Tharraing e an iuchair ás a’ ghlas is shìn e dhi i, is thug e putag dhi thairis air an stairseach is thuirt e gu sunndach: “Bithidh tu ceart gu leòr a nis.” Gun ghuth tuilleadh tharraing e an dorus leis, is bha e air falbh.

Ged a bha a ceann car aotrom is a teanga car molach nuair a dhuisg i, dh’éirich i, is a chionns gum b’ e latha na Sàbaid a bh’ ann, shuidh i fada a’ smuaineachadh air ciamar no car son a ghabh na bràithrean a leithid a shuim dhi. Bha i cinnteach gun tàinig Rob air chasan teatha a’ mhionaid a fhuair e am brath bho a bhràthair. Mhothaich Ailean gun robh i air mhisg ———

Is leis a sin reòdh a h-inntinn. Chlisg i cho mór is nach robh cothrom a céill aice. An robh iad a’ dol a dhèanamh ainmheas dhith anns an àite? An cluinneadh a pàrantan nach b’ aithne dhi an aire a thoirt oirre fhein? Am feumadh i airgead a phaidheadh dhaibh gus an cumadh iad an teanga? Leugh i a leithid anns na pàipeirean. Bha am brath aca oirre. Cha b’ fhios dé am peanas a dhìoghladh iad bhuaipe.

An àite a dhol feasgar do ’n eaglais a bu thinne oirre, is far am b’ àbhaist dhi a dhol, is ann a chaidh i chun na h-eaglais Gàidhlig far am bu tric le a pàrantan a dhol nuair a bhitheadh iad anns a’ bhaile. Is a cas air an stairseach choimhead i thar a gualainn is chunnaic i Rob is Ailean gu suairce, dòigheil, coltach ris a’ chuid eile de ’n chomhthional. Lean iad a stigh i. Shuidh iad air a cùlaibh far am faodadh iad an sùil a chumail oirre.

Cha do sheinn Sìne, is cha chuala i an searmon ach

[TD 21]

cha robh cion nach d’ rinn i iomadh ùrnaigh nèonach bho dhoimhneachd a cridhe. Air a’ cheann thall rinn i suas a h-inntinn gun toireadh i an aghaidh orra ged a dh’fheumadh i ruith ’nan déidh.

Ach cha robh feum aice air ceum a’ ruith. Bha iad ’nan seasamh gu stòlda aig dorus na h-eaglais. An dithis aca. Is ann ri Rob a bhruidhinn i is b’ esan a thionndaidh is a thog ad — cho modhail ri prionnsa — is a shìn a lámh gu suilbhir. “Ach ciamar a tha thu a Shìne? Is fhada bho ’n uair sin.”

Thog Ailean e fhéin ad ach choimhead a bhuaithe, cho diùid, meata is a bha e riamh.

“Bha mi air son taing a thoirt dhut,” arsa Sìne is crith ’na guth is sian aig a h-anail.

“Na toir guth air,” arsa Rob. “Seann fhiachan.”

“Fiachan?” arsa Sìne, is aigead is paidheadh ag éirigh a rithist na h-inntinn mar thom nathraichean.

“Seann eòlas — ma ’s e is fheàrr leat. Na toir guth air — ri neach.”

Shìn e a làmh a rithist is thuirt e: “Bithidh sinn ’gad fhaicinn” is cha do dh’fhuirich e an còrr éisdeachd, oir bha boireannach òg a’ teannachadh a còta-bian impe fad ’s a bha i a’ fuireach ris. Is dh-fhalbh iad gun sùil air neach eile. Nuair a thionndaidh i bha i leatha fhéin am measg an t-sluaigh.

Bha Sìne gu sona is ged bu mhath a rinn iad rithe cha robh iarraidh aice air duine dhiubh fhaicinn fad’s bu bheò i.

Ach chunnaic.

Bha i aig an tigh, air ais anns a’ Ghàidhealtachd, is i a’ coiseachd leatha fhéin, nuas an rathad a bha i nis a’ faicinn cho aimhleathan, corrach. Nuair a thàinig i faisg air an lag far an robh tigh Mhàiri is Thormoid — a bha

[TD 22]

nise fàs — chunnaic i carbad-ola mór, brèagha, ’na sheasamh is a liònadh còrr is leth an rathaid. A’ coiseachd air an socair timcheall an tighe, is ag amharc mun cuairt, bha Rob is am boireannach a bha a’ feitheamh ris air latha fuar aig eaglais ann an Dun Eideann.

Rinn Sìne dàil bheag is chunnaic i iad a’ falbh anns a’ charbad is a’ dìreadh a’ bhruthaich chun na h-eaglais. Aig geata a’ chlaidh stad iad a rithist is ann a mionaid chaidh an dithis aca a stigh air a’ gheata a’ giulan ni-eigin fo ’n achlaisean.

Bha iad a’ dol air ais do ’n charbad nuair a thàinig Sìne mu choinneamh a’ gheata far am faiceadh i ceithir earrannan de na fluraichean aig Màiri, is iad dearg, deàlrach, na b’ aillidh na bha iad riamh. Lìon a cridhe le leithid de thoileachas is gun do ruith i ag éibheach far an robh Rob, a bha fhathast ’na sheasamh.

“Tha mi cho toilichte,” ars ise.

“Tha,” arsa Rob is rug iad air làimh air a chéile.

“Cho uamhasach toilichte,” arsa Sìne, is gun bhriathran an corr aice, oir nuair a thàinig fiamh a ghàire cho suilbhir air aodann Roib bha suaip ro-mhór aige ri Tormod — Tormod nach do thuig diòn na brataich dheàlraich.

[TD 23]

Na h-uird mhora

SHEAS Niùtan is a cheann crom, a’ toirt tarraing eadar meur is òrdag air na gaoisnean fada air a lethcheann, nach robh fhathast ach tana, mìn, ach a bha cheana a’ toirt gealladh air feusaig thiugh ghasda. Chleachd athair spionadh a thoirt air fheusaig fhéin nhair a bha e fo chùram, agus ged nach robh feusag air Niùtan fhathast bha cùram gu leòr air. Bha a’ Bhealltuinn a nis làimh dhaibh agus nuair a smuainticheadh e air, bha samh an teine is samh an dàthaidh ’na chuinneanan bho ’n uiridh is bho ’n bhliadhna roimhe is bho gach bliadhna eile nach robh cho teann air. Nuair a dhùnadh e a shùilean chitheadh e na fir òga is na balaich mhóra a’ leum gu dàna treun thairis air an teine.

Ach fo ’n chom aigesan bha cas cham chrùbte.

Agus Silis. Gus an diugh, ceilte bho chàch, bha a h-ainm mar mhil air a theanga. An dràsda, ged nach b’ ise bu dearbh choireach bha i fhéin is a h-ainm mar an domhlas fhéin. ’Na chluasan bha gàireachdaich Néill — Niall air an robh an còmhnaidh craos ghàireachdaich — agus chuala e a rithist fhaclan: “Feumaidh i ruith nas luaithe na sud lath-eigine.”

Choimhead Niùtan air a’ bheàrnan-Bhrìde a bha fhathast aig a chasan is tharraing e a chorrag mhór tarsainn air is thionndaidh e ris a’ mhonadh. Bu math leis a bhith leis fhéin.

Bha e dèanamh air a shocair air a’ bhearradh far am bu tric le sheanamhair a h-anail a ghabhail nuair a bhitheadh i a’ giùlan eallach mònach no fraoich.

Is e Brunshuilde, a sheanamhair, a bha ’na bean-

[TD 24]

chuideachaidh còmhla ri mhàthair nuair a thàinig a h-ám agus a rugadh esan. Ged a thàinig i thuice fhéin a rithist chan e a mhàin gun do thionndaidh a mhàthair bhuaidhesan ach thionndaidh i bho Brunshuilde. A’ cheud chuimhne a bha aige is ann air làmhan ealamh, tana a sheanamhair, air a chom is air a chasan. Chuala e an t-iomradh cho tric is nach robh fios aige càit an do thòisich a chuimhne fhéin, is càit an do thòisich an aithris. Ach bha fios aige gum b’ e làmhan a sheanamhair a smeur a chas cham moch is anamoch le ola-an-ròin, gum b’ e làmhan a sheanamhair a shliòb is a dh’ fhàisg is a thionndaidh, is a tharraing a chas; gum b’ e làmhan a sheanamhair a dh’fhill is a phàisg e gu blàth ann an rùsg ùr na caoire duibhe. Is b’ e a làmhan a bha sìnnte thuige nuair a sinn e a’ cheud cheum.

Ged nach robh e sgìth shuidh e air bruaich gus am beachdaicheadh e na b’ fheàrr air cuimhne mhath a bha aige air a’ mhadainn air an do bhog is a dh’fhailc i a chasan anns an fhuaran aig Bealach na h-Anait …

Cha robh cuimhne aige air a bhith air a dhùsgadh ás a chadal, no an do ghiùlan i air a muin e an toiseach, ach bha cuimhne aige air sàmhchair far nach robh éibh an adharcain-luachrach, no gobadaich a’ choilich-fhraoich, far nach robh torman uillt no gàire mara. Bha an dorchadas fhathast ’na sgàilean ciar-dhubh anns na sluic is anns na bealaich. Shuidh iad mu dheireadh is thuig e gun robh ise a’ feitheamh, oir gun fhacal, aig ám sonraichte rug i air is stob i suas gu a mheadhon anns an uisge fhuar e. Thug am fuachd is an t-eagal anail bhuaithe ach cha do thog i ás an uisge e gus an do dh’ éirich a ràn cràidhte troimh ’n ghleann.

Mun do thiormaich i e chuir i pìos de chìr-mheala ’na bheul is fad ’s bha i a’ suadhadh ia a’ fàsgadh gach

[TD 25]

féith ’na chas, dheoc is chagain e, is dh’ imlich e mu bheul. Fad na tìde bha ise air a glùinean a’ suadhadh le làmhan ealamh teòma. Nuair a thug i dha an dara pìos, bhrist esan criomag dheth is chuir e ’na beul e, is le sin thilg i a ceann an àird is ghàir i gu sona, a’ cur stad air a h-obair air son mionaid. Ged nach do thuig e an t-aobhar gàire, ghair esan cuideachd agus bha gathan fuara geala na gréine air na h-aodainn aca. Nuair a chuir i uime cha robh cuimhne aige ach air sonas is air blàths, is gun robh iarraidh aige air a bhith a’ ruith is a’ ruith is a’ coiseachd.

Mun do dh’fhàg iad an tobar, cheangail Brunshuilde stiall de anart geal, lion air meanglan de chraobh-chaorainn a bha làmh ris an tobar. Bha stiallan fada eile ceangailte ann an siud is ann an seo air a’ chraoibh, ach bha bliadhnaichean mun do chuimhnich e air seo, is cha robh fios aige riamh le cinnt ciamar a thàinig iad gu bhith an siud no có a cheangail ann iad.

Ged bu mhór a cabhag gus an do ràinig iad an tobar, ghabh iad air an socair a’ tilleadh. Nuair a ghearain e sgìths cha do thog i e mar a b’ àibhaist, ach nuair a thainig iad gu seann thobhta, shuidh iad air cnocan far an robh an feur lom breac le copan-an-fhraoich is le peassair-a’-mhadaidh-ruaidh.

Thug Brunshuilde pìos aran-eòrna as a pasg is nuair a dh’ith iad dhlùthaich Niùtan a stigh ri taobh is chaidil e, a làmh fo h-achlais. An ám dha dùsgalh bha e fhéin is Brunshuilde cho cruinn comhfhurtail pi tom nathraichean ’gan grianadh fhéin air latha Ni’n Iomhair. Nuair a thuig i gun do mhosgail e, ghabh iad an ceum a rithist, esan a’ ruith roimpe no as a déidh a réir dé bha a’ togail a shùil; is ise gu sàmhach toilichte.

Ach is e a’ chuimhne a bu gheura a bha aige an diugh

[TD 26]

air a’ cheò a chunnaic e ag éirigh fada bhuapa.

“Faicibh falaisgean,” arsa Niùtan.

“Is fhada o chaidh ám fhalaisgean seachad,” ars ise, “is tha am fraoch is am feur a’ fàs a rithist. Is ann a tha an ceò ud bho theine na Bealltuinn.”

Nuair a thàinig iad chun an tighe bha e fàs, sàmhach, is chaidil Niùtan a rithist …

A riamh tuilleadh, ged a bheireadh Brunshuilde sùil air a chois bho uair gu uair, cha do shuadh i ola rithe. Ach beag air bheag thainig neart innte, ged bha i riamh car cam.

Ged nach do ghàir e aig an ám is minig a thigeadh snodha air aodann nuair a chuimhnicheadh e mar a fhuair e a mach gum b’ e mi-shealbh a bh’ ann dha a chas a bhith cam. Is chuimhnich e nis mar a dhrùidh e air gun robh e ’na aonar, sgairte bho chàch.

Air latha gaothach grianach, bha an teaglach uile a muigh is iad a’ fasgnadh sìol an earraich. Bha athairis guit aige anns an robh a mhàthair a’ dòrtadh an t-sìl mar a bha e iomchaidh, fad ’s a bha Brunshuilde a’ cruinneachadh an t-sìl ghlan. Bha Niùtan agus Niall a’ cruinneachadh moll air son leaba shocair, is bha leanabh ’na chadal anns a’ chreathaill.

Bha aire gach neach air obair fhéin nuair a thuirt Niall gu briathrach, neochiontach, is gun mhì-rùn air bith: “A bheil fios agad, Niùtan, gur e ‘Cuaigean’ a tha aig na gillean ort?”

Dòcha nach robh Niùtan air an còrr a smuainteachadh dheth, ach thog e a shùilean is mhothaich e gun robh a sheanamhair air stad mar gun robh i reòdhta, gun do leag athair a ghuit air son mionaid, is gun do thuit dòrlach sìl bho làmh a mhàthar. Cha do thuig e dé a bha a’ cur riutha ach thuig e gun robh an aire gu tur air fhéin, a’ feitheamh.

[TD 27]

“Car son a thug iad ‘Cuaigean’ orm?” ars esan, is e fhéin gu sìobhalta.

“Chionns gu bheil do chas cam,” arsa Niall is e air àrdachadh leis an eòlas.

Sheas Niùtan aig a làn àirde, is thog e a dhà dhòrn:

“A bheil thu air son sabaid?” ars esan.

“Chan eil,” arsa Niall gu reusanta, “oir is tu is làidre na mi fhathast.”

Ach bha a phàrantan fhathast ag éisdeachd, is thug Niùtan sùil mun cuairt is mhothaich e do mhuilleann-làimhe, is mar gun tainig smuain ùr ’na cheann, thuirt e gu sunndach: “Ma ’s gun éigh thusa ‘Cuaigean’ ormsa, spìonaidh mi na sùilean asad, is bleithidh mi iad, agus- agus-” is e a’ toirt suil mun cuairt, “-bheir mi do na cearcan iad.”

Thog Niall a dha làmh suas gus a shùilean a dhìon fada mun do stad Niùtan a’ bruidhinn, is leig e na h-eibhean ás.

Cha do leig neach seach neach air gun cuala e is chaidh an obair air adhart is thiormaich Niall na deòir.

Ach thuig Niùtan dà nì: nach robh e mar chàch; is gum feumadh e sabaid air a shon fhéin.

Beag air bheag dh’ionnsaidh e gun robh móran de ’n bheachd gun robh e baoghalta chionns gun robh a chas cam is bhruidhneadh iad ’na éisdeachd mar nach robh e idir anns an làthair.

Shìn e ri dìreadh chun a mhullaich.

Chuimhnich e air an turus a sheas a mhàthair aig ceann an tighe a’ bruidhinn ri athair. “Ach saoil thusa,” ars ise, is i a’ togail a ceann is a’ coimhead fo ’n làmh a bha togte ri mala, “saoil dé air a bheil do mhàthair a’ beachdachadh nuair a sheasas i cho fad an siud?”

“Chan eil i fàs dar nas oige,” ars esan. “Theagamh

[TD 28]

gu bheil i a’ beachdachadh gu bheil an t-eallach a’ fàs nas truime a h-uile latha.”

“Chan e dad de ’n t-seòrsa,” ars a mhàthair bu searbh. “Is ann a tha i a’ deánamh sealltainn sìos oirrne. Tha i ro-thric gu h-àrd air na mullaich.”

“Leig leatha a saorsa fad is a ruigeas i na mullaich,” ars athair, “Tha i a’ fàs sean.”

Thionndaidh a mhàthair air a sàil gun ghuth an corr. Is dòcha gum b’ e sin a ghràbh an còmhradh air inntinn Niùtain.

Bha e mar chleachdadh aig Niùtan a bhith a’ dol an coinneamh a sheanamhair, is chàireadh Brunshuilde fàd mòine no dha air a dhruim, no boitean beag fraoich, is thigeadh an dithis aca dhachaidh gu gaolach, dòigheil. Bha còmhradh a phàrantan ’na inntin an turus a thubhairt e ri Brunshuilde, a bha ’na seasamh is a cùlaibh ris a’ bhruaich, ag amharc le mór-thlachd air faileas dorcha nan sgùraidhean a bha a’ ruagadh a chéile thairis air an dùthaich a bha f’ an comhair air latha earraich: “Faicibh Morgach Mhór ’na ruith dhachaidh. Geall gu bheil ath-theine aice oir bi an teine aice air dhol ás chionns gu bheil i cho fad air na taighean.”

Choimhead Brunshuilde air an ogha ach cha tubhairt i guth. oir dh’aithnich i briathran searbh a mhàthar ’na bheul.

Lean e air: “Ach nach toir sibhse an aire cho gòrach, amaideach, is a tha Silis a’ coimhead. Tha i a’ ruith is a’ ruagail a null is a nall mar chreutair aig nach robh a tùr. Tha fios agam gu bheil i a’ ruagadh nan cearcan ás an arbhar — ach tha sinne cho àrd os a cionn is nach fhaic sinne ach cho gòrach is a tha i a’ coimhead. Tha i dìreach gun tùr ’na coltas.”

Bha Brunshuilde ’na tosd is lean e air a’ gàireachdaich

[TD 29]

is a’ sgeigearachd gus mu dheireadh thubhairt e rithe: “Nach math dhuinne a dh’fhaodas sealltainn sìos orra.”

“An ta is math,” ars ise, “ach seall thusa a nis suas.”

Choimhead Niùtan fad a fhradhairc far am faiceadh e, ar leis, an cuan mór a’ leaghadh air falbh bhuaithe ’na sholus deàlrach. Choimhead e suas far an robh na creagan dubha, gruamach air an sguabadh leis na neòil. Dh’amhairc e air na sgoltaidhean is air na sgàinidhean dubha lom is air na sléibhtean riabhach. Dh’éisd e ri sìor-ghuth borb an easa ri casadh air na spealgan dubha a bha ag éiridh ás an linne. Dh’éisd e ri caoidh ciannail oiteig gaoithe a bha air chall anns a’ Choire Chlas. Is buille air bhuille bhuail leth-fhacal cànranach, bho ’n taobh ud eile air bho chridhe fàs Neo-nitheachd.

Cha do choimhead e air Brunshuilde ach rug e air làimh orra is thubhairt e fo anail, “Tugainnimid dhachaidh mum fàs sinn lugha.”

Dh’fhalbh iad; is chum e gréim air làimh orra ged a bha e nis ’na fhaobairneach. Ged a bha an ceum aimhleathain, corrach, cha tubhairt i ris e choiseachd leis fhéin, ach nuair a bha na taighean air fàs mór dh’fhalbh e leis fhéin, a’ ruith roimpe.

Is ioma còmhradh tlachdmhor a bha aca agus is ioma duan is sgeulachd a chuala e bhuaipe agus bhitheadh ise sgìth ag innse mu’m bitheadh esan sgìth ag éisdeachd. Dh’aithriseadh i gach sgeul cho beòthail, pongail, a’ toirt mìn-chunntas air gach ní a thubhairt is a rinn gach neach, is gun robh Niùtan am beachd gum faca is gun cuala i fhéin gach nì a dh’aithris i.

Aon latha thubhairt e rithe, is e a’ beachdachadh air sgeulachd: “Is càit an robh Morgach nuair a bha Colla ris a sin?”

“Morgach?” arsa Brunshuilde. “Có Morgach,”

[TD 30]

“Morgach, bean Cholla,” ars esan.

“Ach, a luigh,” ars ise, “cha robh Colla as aithne dhuinne beò aig an am a thachair seo. Is e tha seo ach sgeul a chuala mise bho mó sheanair, is b’e siud a dhearbh bhriathran a chuala esan bho a sheanair fhéin. Chan fhios dhòmhsa cuin a thachair e ach sud mar a bha, oir is siud mar a chuala mise e aig mo sheanair.”

“Agus aithrisidh mise an sgeul do’m ogha fhéin nuair a thig an t-am,” arsa Niùtan gu sona.

Choimhead Brunshuilde sìos air a chas chrùbhte is rinn i osna bheag; bha i ’na tosd …

An diugh bha e a’ faireachadh gun robh Brunshuilde na bu tinne air na bha i iomadach uair, ach cha robh i faisg air anns an fheòil chum còmhradh no comhairle a thoirt dha, ged a bha e a’ dìreadh a’ bhearraidh far am b’ àbhaist dhi fuireach ris. Far an d’fhuair e marbh i latha …

Chunnaic e i ’na seasamh is a druim ris a’ bhruaich, is an t-eallach air a’ bhearradh. Cha do thog i a làmh ris ged a smèid e rithe, agus cha do fhreagair i nuair a bhruidhinn e, agus bha a sùilean air a’ cheò a bha ag iathadh mun stùc is a bha ’ga fhilleadh gu geal sàmhach. Dhìrich Niùtan chun a’ bhearraidh is rinn e gurradan os a cionn, ri taobh. Le aon làmh air a gruaidh thionndaidh e a ceann air a shocair, is leag e a ghruaidh mhìn air a gruaidh rocaich.

Cha robh eagal no uamhas air bho sheanamhair ged a bha i cho sàmhach.

Dh’ fhuasgail e dhith an t-eallach a bha air a cheangal rithe le sìoman fraoich, is leig e ás dhith fad ’s a bhitheadh e a’ teàrnadh ri taobh. Thuit ise, a bha an ceartuair cho àrd stàiteil, ’na torradan air a beul foidhpe, cas sìnte bhuaipe coltach ri bodach-ròcais

[TD 31]

Theich Niùtan roimh ’n uamhas, aig nach robh ach suaip fhaoin ri sheanamhair. Theich e is cha do lasaich e gus an do shìn e e fhéin fad fhaid anns a’ chùil far an robh e a’ cadal, aodann ris an tallan is a shuilean dùinte is gun e ach gann a’ tarraing anail. Gus an robh e cinnteach nach robh làmh gus a bhith air a ghualainn is nach robh guth ’ga ghairm ’na chluais, dh’fhuirich e ’na shìneadh. ’N uair sin dh’éirich e. Ged a thubhairt a mhàthair ris: “Am fac thu do sheanamhair?” cha do fhreagair e oir cha b’ urrainn dha innse dhìse dé an t-uamhas a thachair air Brunshuilde.

Chaidh e a choimhead air son athair ach nuair a ràinig e sheas e ri thaobh gun ghuth. Nuair a thug athair sùil air cha tubhairt Niùtan ach: “Mo sheanamhair —”

Thug athair sùil eile air an aodann a bha cho aogneulach, is cha tubhairt e ach, “Càite?” is an uair a mhothaich e far an do thionndaidh sùilean Niùtain, thubhairt e: “Air a’ bhearradh; an ann?”

“Is ann,” arsa Niùtan.

“An do dh’innis thu do d’ mhàthair?” ars athair.

Chrath Niùtan a cheann gu balbh.

“Cha do dh’innis dìreach. Innsidh mi fhéin dhi,” is thionndaidh e air falbh is lean Niùtan dlùth ri shàil chun an taighe e.

An ath thurus a chunnaic e a sheanamhair bha e còmhla ri a càirdean is a luchd-eòlais, agus mar a rinn gach neach eile dhiubh chuir e làmh air a mala, is thionndaidh e air falbh gun uamhas gun eagal.

Ged a bheireadh a mhàthair iomradh air bàs Brunshuilde chan abradh Niùtan am facal goirid gnàda seo idir. Is e theireadh Brunshuilde fhéin: “Cha bhàsaich mi ach caochailidh mi.”

Nuair a their eadh Niùtan: “A bheil eagal agaibh roimh

[TD 32]

’n chaochladh seo?” fhreagradh ise: “Chan eil eagal orm. Chan urrainn dhomh dàil no cabhag a dheanamh. Feithidh mi an t-ám.”

Le caochladh a sheanamhair thuit móran charan mun taigh air Niùtan, agus gu h-àraidh a bhith ag altrumas na cloinne bige. Ged a b’ e Niall a b’ òige cha togadh e Diarmad ged a bhitheadh e a’ rànaich; is e theireadh e: “Chan obair do fhear e a bhith ag altrumas.”

Ghàireadh a mhàthair is moit ’na h-aodann, is theireadh i; “Nach éisd thusa ris. Ach seo thusa, Niùtain, tog thusa an leanabh.”

Gu toileach, thogadh Niùtan am balachan, is a’ seinn an òran-tàlaidh a sheinneadh Brunshuilde chuireadh e an gill a’ marcachd air a bhlùn is sheinneadh e;

“Làir dhubh bhreabach
Anns na creagan,
Làn an dùirn a
Chaora dearga
Aig bun a h-earb’l,
Is i ’na ruith.”

gus am bitheadh Diarmad air a dhòigh.

Ach ged a bhuain e na caoran dearga còmhla ri Brunshuilde, is an t-aiteal cuideachd, aig an ám sònraichte fhein, is ged a chunnaic e na caoran a’ seargadh os cionn an àrd-doruis agus an aiteal a’ gléidheadh bainne is bàthach troimh ’n t-samhradh, cha b’ aithne dha carson no có bhuaithe. Nuair a cheasnaicheadh e i, choimheadadh i air mar gun robh i a’ gabhail a thomhas, is chrathadh i a ceann is theireadh i: “Cha tàinig antt-ám fhathast. Feith an t-ám.” …

Ach a nis bha a’ Bhealltainn ann is cha robh an t-èolas aige. Bha a’ Bhealltainn ann is bha ainm Silis mar an domblas air a theanga.

[TD 33]

An diugh bha iad ’nan seasamh ri taobh a chéile, an dà cheann crom, oir bha ise air blàth-bhad a bhuain de bheàrnan-Bhrìde is de ’n chluas-liath bhuidhe. Bha esan a’ sealltainn dhìse an comharradh leis an aithnichte iad bho chéile. Is bha ise a’ coimhead air na làmhan làidir is air na meòirean tiugha, a’ ghaoisid dhubh air cùl an dùirn suas chun a’ cheud alt. Bha a ceann crom a’ coimheadh is ag éisdeachd.

An uair sin bha Niall air an cùlaibh, craos gàire air mar a b’ àbhaist, is e ag éigheach; “Gu dé — gu dé — gu dé seo?”

Leum Silis air falbh bhuaithe mar thé air an d’ rugte ann am mèirle. Is an uair sin sheas i ag éisdeachd ri fealla-dhà Nèill, le àrdachadh dreach ’na h-aodann, is le sùilean a’ boillsgeadh le mire, an ceann grinn air an amhaich chaol air a thaobh, is i a’ coimhead air Niall bho oir a sùil.

Ged a bha Niall briathrach gu leòr cha robh facal aig Niùtan. Cha robh fios aige có air an robh iad a’ bruidhinn oir cha robh tuigse aige air brìgh nam facal ged a bha e ’gan éisdeachd. Cha robh faireachadh aige ach air fearg a bha ’ga thachdadh, fearg an aghaidh Shillis: fearg cho mór is gum bu mhath leis an amhach àlainn fhàsgadh eadar a dhà làmh laidir. Bhrath is thàmailtich, is dh’ irioslaich i e. Cha robh rudhadh ’na gruaidh no boillsgeadh ’na sùil gus an tàinig Niall.

Mu dheireadh chuimhnich Silis air caran ri dhèanamh is sgioblaich i a h-earbull, is ruith i air falbh gu h-aotrom bhuapa, gach beàrnan-brìde is gach cluas-liath sgapte aig an casan, a’ deàlradh mar òr buidhe meallta nan daoine-sìth.

“Ach”, arsa Niall is e a’ coimhead ás a déidh, “faic thusa, ’ille, an t-aobrann a th-oirre. Ach feumaidh i ruith

[TD 34]

nas lauithe na siud lath-eigin.” Is bhuail e a bhroilleach le bois mu seach gus an d’ rinn e gliong, is dh’imlich e a lipean. Nuair a bha i ás fhianuis chrom Niall is thog e leis am beàrnan-Brìbe is phut e e fo oir na bonaid leathain a bha e nis a’cleachdadh, ged a bha Niùtan ceannruisgte. Is dh’fhalbh Niall air a thuras fhéin, a’ feadaraich: gun chùram air.

Is gun chan air …

Bha Niutan a’ dìreadh chun a’ mhullaich fhad’s a bha e a smuaineachadh. Nuair a rainig e sheas e a’ coimhead sios. Chunnaic e Silis, beag, beag, is fada bhuaithe. An robh i coimhead air son neach-eigin,

Bha a dhoilgheas fhéin cho geur is gun do thionndaidh e aodann chun na creige ris an b’ àbhaist a sheanamhair a taic a chuir. Is ged a bha e a’ sireadh le uile bhith, na deòir a’ rith bho shùilean is srulag fhala bho a lip ìosal, cha robh fhios aige dé a bha e a’ sireadh, no có bhuaithe.

Is fad ’s a bha e a’ sireadh nì aig nach robh iomhaigh no ainm chitheadh e os bàrr gach sealladh a bha fa chomhair, làmhan agus aodann Chonaill. Chitheadh e làrach an losgaidh.

Is cha robh cas cham air Conull bho ám a bhreith.

Is cha robh cas cham air Niall.

Is chitheadh e Silis a’ coimhead bho oir a sùil.

Ged a bha fios aige nach robh a sheanamhair — no neach eile — teann air, chluinneadh e mar gum bitheadh dithis no triur — no ceathrar — ag argamaid. Ach cha robh bonn aig an argamaid: is bha fios aige gun robh e ’na aonar.

Nuair nach b’ urrain dha an còrr fhulang is a reuson a ghleidheadh, chuala e mar gum b’ e a sheanamhair a’ bruidhinn. Chuala e mar a bu tric a chuala e bhuaipe: “Feith an t-ám.”

[TD 35]

Bha e mar fhear a fhuair faothachadh bho àird an fhiabhrais. Thog e a cheann is thionndaidh e mun cuairt. Choimhead e air na sgur an mun robh an ceo a’ snàgail is ag iathadh; chuala e guth an easa mar thàirneanach fad ás; nigh e aodann is a làmhan ann an uisge donn na mònaich. Rinn e air na taighean is gun smuain ’na cheann ach nach robh smuain ’na cheann.

An ath mhadainn bha a h-uile neach, sean is òg do ’m b ’urrain gluasad, air an cois. Ach cha robh ceò ag éiridh bho aon taigh. B’ e seo an aon oidhche nach deach teine a smàladh. Gheibheadh iad ath-theine bho theine athar-sa — an uair a thigheadh an t-ám.

Le beagan bruidhne rinn na fir is na mnathan an t-ullachadh a bha ri dhèanamh. Cha do thuig Niùtan carson a bha a h-uile neach mar gum bitheadh iad air bhioran an latha ad. Cha b’ e seo an t-aon latha de’n bliadhna air an robh móran obair ri dèanamh. Ach bha gach neach mar gun robh a shaoghal is a shaibhreas ceangailte ri dèanadas an latha-an-diugh. Bha obair ro dèanamh. Bha a’ chlann bheaga air am faicill, a’ coimhead bho neach gu neach, oir bha am pàrantan samhach Air an làimh eile bha bruidhinn gu lèor aig na gillean is aig na fir òga ’nam measg fhéin. Mun tigeadh am màireach bhitheadh iad air bhoil.

Chaidh gach teaghlach le ’n spréidh, teaghlach an déidh teaghlach, do ’n mhonadh gu aite sonraichte far an robh an comharradh dol a bhith air a chur air gach beothach mun bitheadh iad air am fògradh chun an àrd-mhonaidh fad an t-samhraidh is an fhoghair.

Ged b’ fhada bho ’n chaidh an connadh a dheasachadh, bha a’ ghrian an àird an adhair mun do thòisich an obair da-rìreadh. Chaidh an dà theine an lasach le clais leathainn eadorra, is astar beag bhuapa sheas athair

[TD 36]

Niutain. Riamh, nuair a dh’fhaighnicheadh e: “Carson is e m’ athair a tha an còmhnaidh ’na sheasamh leis fhéin leis a’ chual chonnaidh?” choimheadadh Brunshuilde air is theireadh i, “Is cubhaidh dha e.”

Ach an uair a bu mhath leis a ceasnachadh na b’ fhaide, theireadh i: “Tha thu ro òg fhathast; feith an t-ám.”

An diugh, sheas athair mar a sheas e a h-uile bliadhna bho thàinig cuimhne do Niutan, cuaille daraich laiste, beo, ’na làimh. Thigheadh ceann gach teaghlach, fear mu seach, is sheasadh e mu choinneamh, pìos bhuaithe. Eadorra bhathas a’ stiùireadh gach beothach de’n spréidh. Nuair a bha am beathach eadorra bha am fear leis am bu leis am beathach a’ leum gu athair Niùtain, agus, os cionn a bheataich, bhuaileadh e an cuaille connaidh gus an tuiteadh sradagan air, is leis an làimh eile chuireadh e mar a b’ fhearr a b’ urrainn dha a chomharradh fhein air a ’bheathach. Ma bha coltas air gun robh an cual connaidh a’ dol ás, bha neach eigin air laimh gus cual bheo èr a shìneadh dha, oir bha e iomchaidh gum bitheadh gach beathach comharraichte.

Bha an spréidh air chaothach. Thigheadh an crodh, riabhach, no dubh, no odhar, ’nan ruith far an robh iad a’ faicinn bealach eadar na fir, beathach as déidh beathaich, mar bha an cothrom aig an luchd-stiùiridh. Thigheadh iad. an ceann ìosal air an amhaich, an ceann leis na h-adhaircean tiugha troma a bha a’ cur bacadh air an luatha, a’ riaghan bho thaobh gu taobh, geal an sùilean measgta le cuislean dearga, ronnan is cop bho ’m beul. Cha mhór nach robh an éibheach, is comhartaich nan con, is samh an dàthaidh is an losgaidh ’gan cur ás an rian.

Bha feum air làmh làidir, air cabhag, is air casan luatha an latha ud.

[TD 37]

An déidh na h-ùpraid seo cha robh an obair ach aotrom, ach bha gach neach glé sgìth mun do dh’fhalbh na fir phòsda is no mnathan is a’ chlann dhachaidh, oir ged leig iad leis an spréidh sìoladh, bha iad air chaothach a rithist nuair a bhathas a’ dealachadh na bliadhnaich is na dà-bhliadhnaich bho ’n chrodh-laoigh is bho na tairbh is na trì-bhliadhnaich.

Bha an oidhche a’ tuiteam mun do shuidh na balaich timcheall an teine a’ feitheamh gus am bitheadh am bonnach air a roinn. Bha na gillean beaga anns an dorchadas a’ coimhead mar a b’ àbhaist do Niùtan a bhith a’ coimhead. Cha robh nighean ri faicinn fhathast ged a chluinnte sgreud de ghàire, a bheireadh air na balaich tionndadh chun an dorchadais.

“Chan eil thusa am beachd fuireach an nochd?” arsa Niall ri bhràthair, nuair a chunnaic e gun robh Niùtan a’ suidhe am measg na fir.

“Carson nach bitheadh?” arsa Niùtan.

Shuidh Niall ri thaobh ach cha do fhreagair e.

Bha feadhainn mu ’n teine a shuidh bliadhna an déidh bliadhna is a shuidheadh gus am bitheadh iad ’nam fir-phòsda, air nach tàinig an earrann loisgte riamh. Ach bha gach fear deiseil gus a bhith air a dhearbhadh.

Beag air bheag bha a’ bhruidhinn a’ sìoladh. Mu dheireadh bha iad uile ’nan tosd, a’ feitheamh. Bhathas a’ roinn a’ bhonnaich. Aig an aon ám chunnaic Niùtan is Niall gum b’ ann air fear dhiubhsan a thuiteadh an earrann loisgte.

“Is leamsa an earrann loisgte:” dheibh Niall, a’ craosadh leis a ghàire mar a b’ àbhaist.

Cha tubhairt Niùtan guth ach shìn e a mach a làmh is thog e an earrann loisgte an àird far am faiceadh gach neach.

[TD 38]

“Amadain!” arsa Niall gu feargach fo anail.

Cha tubhairt neach eile guth, is ged a thàinig crith bheag fhuar air iomadh fear, ghluais iad air falbh bho ’n teine.

Ach Conall. Dh’éirich Conall is chaidh e chun an teine, agus chìte laraich an losgaidh ’nan dromannan ghorma air a làmh is air aodann far nach robh feusag a’ fas. Chàraich e an tuilleadh connaidh air an teine is air son mionaid bha an lasair mùchte.

Leis fhéin choisich Niùtan air falbh bho ’n bhlàths troimh ’n dorchadas.

Ach ged a bha cuimhne aig an fhear a choisich anns an dorchadas air iomadh nì a thachair do Niùtan, am b’ e Niùtan, a bha gu dearbha leis fhéin, is an dorchadas ’na sgàilean dubha timcheall air?

Mar ùird mhóra air innean gobha bha iomadh smuain a’ bualadh cruaidh air inntinn mar a dhrùidh aonarachd air aire an am a dh’éibh Niall ‘Cuaigean’ ris mar fhar-ainm. Bhuail aonarachd air cuideachd nuair a chuimhnich e mar a bheireadh Brunshuilde air na h-uillt a leum is iad anns a’ mhonadh leotha fhéin; mar a theireadh i le beag faireachaidh: “Coma leat, chan e an teine a th’ ann,” ged a gheibheadh e bogadh.

Bhuail fuaim an easa mar thàirneanach ’na chluais, is chuala e fead fhiathaich na stoirm ri milleadh air oidhche gheamhraidh, borb mar sgriach dheamhain … Ach bha fios aige le earrann de inntinn nach robh ann ach fuaim na lasair is fuaim an t-sùgh a’ goil ann am ceann fiodh ùr.

Bhrodanaich Conall an teine is leum an lasair, buidhe mar a’ chluas-liath anns an earrach, deàlrach mar am beàrnan-Brìde, agus meallta mar òr nan daoine-sìthe. Is le solus na lasair chunnaic e na h-aodainn aig an fhead-

[TD 39]

hainn a bha a’ feitheamh, sàmhach, mar mhadaidh ghlàmaireach a’ feitheamh fàth. Chunnaic e cuideachd le solus na lasair Silis agus Niall ri taobh a chéile, Niall air a ghlùinean is a cheann crom; is Silis ’na seasamh, a dùirn fàisgte fo a smeigid, a sùilean làn fhosgailte, cruinn, is srula fala aig oir a beòil.

Dh’ fhairich e an fhuil shaillte air a bhilean fhéin, ged is ann am màireach a thuigeadh e mar a chagain e a liop. Ach os cionn a h-uile faireachadh, dh’fhairich e a rithist an neart is an teas a’ ruith troimh a cholann aig tobar Bealach na h-Anait. Cha b’ e guth Chonaill a chuala e ’na chluais ag éibheach: “Is e seo an t-àm.”

Thàinig esan air an robh cas cham le leum rotach agus bha e air a thogail troimh ’n dorchadas is troimh ’n teine is thuit e air a’ chòinneach fhuar.

Bha iomadh làmh a bha air son sealbhachadh gu teann cairdeil air a ghualainn a nis, ach cha robh facal ann ach: “’Ille, ’ille,” no, “Is math a rinn thu.”

“Ach o mo cheatharnach treum,” arsa Niall is bha na deòir ’na shùilean nuair a dh’fhàisg e làmh a bhràthar ri bhroilleach mun do thionndaidh e far an do dh’fhàg e Silis ’na seasamh. Cha do chuir Silis làmh air a ghualainn is cha do ghuidhe i meal an naidheachd no sealbhachadh dha. Is cha tainig té eile faisg air.

Nuair a bha càch ri dannsa is ri othail is ri spòrs chaidh Niùtan dhachaidh leis fhéin, is bha àrd an latha ann mun do dhùisg e.

Cha robh nì air atharrachadh ach gun robh an taigh na bu shàmhaiche na b’ àbhaist da. Bha a h-uile nì mar a bha e a’ bhòinde. Cha robh air atharrachadh ach Niùtan. Chaidh e mach is sheas e aig ceann an tighe is aig an aon ám thàinig Silis timcheall an oisein. Air son priobadh na sùla sheas i reòdhta, a’ coimhead ’na shùil-

[TD 40]

ean, a’ coimhead air an dréin ann an riochd snodha gàire a thog a liop is a leig ris na fiaclan-sùla, fada geala. Cha tubhairt i guth, ach mar an t-adharcan luachrach leis am bu mhath a nead a shàbhaladh, no mar eun air a leòn, theich i is cha do choimhead i air a h-ais.

Ghabh Niùtan an rathad a rithist chun a’ mhullaich, air a shocair. Rithist is a rithist chuir e am bùrn fuar air an liop a bha goirt is air at. Cha do leum e an t-allt nuair a thàinig e thuige ach choisich e troimh uisge donn na mòintich.

Nuair a thàinig e chun a’ bhearraidh sheas e is a chùlaibh ris a’ chreig ag amharc thuige is bhuaithe. Bha sàmhchar is blaths a’ Chéitein ag iathadh ma thimcheall. Choimhead e fad ùine mhór suas air na sgurran is air na stùcan a bha àrd, dubh, air leth, leotha fhéin. Mu dheireadh choimhead e sìos air a chasan is thubhairt e, “Nach fheàrr dhuine a bhith a’ dol sìos mun téid sinn a lughad gu tur.”

Is air a shocair choisich e sios far an robh na taighean, beaga air an t-slios. Is bhuain e an canach min a bha geal àir an t-sliabh, is shlìob e a shìoda geal. Bhuain e an roid, is fo a shròin, phrann e duilleagan is tharraing e am fàileadh cùbhraidh a stigh is dh’ fhalbh samh an dàthaidh ás a chuinneanan. Bhuain e am moglan-mòintich, gorm-dhearg, rìgheal, is thionndaidh e an rathad ud is an rathad ud eile iad le mheòirean tiugha làidir, air an robh a’ ghaoisid a’ fas dubh chun na h-uilt.

Bha blàth-bhad de ’n chanach is de ’n mhogulan-mhòintich ’na laimh nuair a ràinig e an cnocan air an robh am beàrnan-Brìde is a’ chluas-liath a nis air seargadh. Sheas e is chuala e a bhith ag éibheach air. Bha na balaich is na fir òga a’ dol a bhith ris an leum fhada, an robh esan dol a bhith gabhail pàirt anns an t-strìth?

Mun d’ fhuair e tìde freagairt thàinig Diarmad is thug

[TD 41]

e sùil air is thog e a ghàirdeanan ag éibheach: “Làir dhubh bhreabach, làir dhubh bhreabach!”

Thog Niùtan a làmh gu suairc ris na fir is thionndaidh e a chùl orra. Is gann gun robh e ceart ’na shuidhe nuair a bha Diarmad — a shùilean a’ deàrrsadh — casa-gòbhlach thairis air a shliasaid.

Ach fada mun do dh’fhàs Diarmad sgìth de ’n chleas, leum e sìos is dh’fhalbh e ’na ruith. Nuair a fhuair Niùtan cothrom tionndaidh bha Diarmad is a làmhan mu amhaich Shilis. Bha ise air a dà ghlùin, a smeigead air ceann Dhiarmaid, is i a’ coimhead thairis air ri Niutan.

“Silis,” ars esan.

Is bha a h-ainm a rithist mar mhil air a theanga.

[TD 42]

Litir an Lagha

“ACH A Thorcuil a bheil na polaismein air do thòir?” ars a mhàthair ri Tocul, a thàinig a stigh is anail ’na uchd is aodann mar an lasair.

“Tomhaisibh,” arsa Torcul is e tarraing anail, “tomhaisibh de a thachair.”

“Thuit an t-adhar,” ars ise gu neoshuimeil.

“Ach - - - tomhaisibh ceart. Is e a th’ ann ach gnothach cudthromach,” arsa Torcul is e suidhe air séir aig ceann a’ bhùird, ged a bha a cumail a shùil air a mhàthair. “Tomhaisibh.”

“Bhuill - - - bhuinnig sibh an cupa-iomain.”

“Chan eil sibh teann air. Chan eil sibh fiù is blàth, gun ghuth air a bhith teth,” arsa Torcul is e air at le moit.

Ach mun d’ fhuair i an corr a radh bha gnogadh aig an dorus, agus gun stad airson freagairt, thàinig Aindrea a stigh is sheas e is a dhruim ris an dorus is a shùilean ’nan stoban ’na cheann.

“An cuala sibh?” ars esan gun an corr fàilte a chuir orra.

“Cha chuala,” ars Anna is i coimhead bho aodann gu h-aodann. “Nach fheàrr dhuibh innse dhomh.”

“Bhuinnig sinn deich mìle not air na pools,” ars an dithis aca le aon ghuth.

“Ach gun rogh mi air mo ghléidheadh!” ars Anna, ach cha chuala iad i, oir leum Torcul far an t-séir air an robh e is rug e air Aindrea is dhanns is dh’iolachraich iad am meadhon an làir gus am b’fheudar dhaibh suidhe le giorrad anail. Air son Anna shuidh i fhéin ann an séir is thubhairt i fo a h-anail, mar neach air an robh

[TD 43]

eagal a bhith ri toibheum, “Deich mìle not.” Ach ged a thuirt i “Deich mìle not,” air a h-uile dòigh a b’ aithne dhi cha robh i na b’fhaisge air an t-suim a ghabhail a stigh, is shuidh i far an robh i is snodha faoin air a h-aodann.

Bha a’ bhruidhinn a’ sruthadh bho na balaich na tuil, is nuair a bha an sruth a’ bagairt tiormachadh theireadh fear no fear dhiubh, “Ach stad thusa gus an cluinn m’ athair seo,” agus bhitheadh iad sàmhach air son mionaid a’ beachdachadh air an gàirdeachas a ghluaiseadh athair gach fear nuair a chluinneadh e mun tuiteamas seo, agus an uair sin bhitheadh an ath shruth ann.

Ach mu dheireadh cha robh an corr aig Torcul no aig Aindrea ri radh; bha Anna fhéin ’na tosd. Dh,fhalbh Aindrea dhachaidh a dh’fheitheamh gus an tilleadh athair.

Cha b’ e seo a’ cheud turus a bha na balaich sealbhach, ach cha d’ fhuair iad riamh barrachd air deich notan eadorra gus an seo. Chionns gun robh na balaich fo aois leithid seo a réir an lagh, chuireadh athair no athair, turus mu seach, ainm fhéin ris a’ phaipeir air an d’ rinn na balaich ionnsaidh air tomhas dé na comuinn a gheibheadh buaidh aig a’ bhall-cois. Is iomadh uair — is oidhche — a chuir na balaich seachad ann an argamaid gun ghamhlas; cha robh mi-rùn eadorra; bha iad cho còrd ri dà cheann eich. Bha iad na bu dlùithe na iomadh bràithrean, ach nach robh iad fo an aon tugadh. Chaidh iad do ’n sgoil aig an aon ám, is chòrdadh na h-aon chleasan riutha, agus — ni bu chudthromaiche — cha robh athair an dara fear na b’ fheàrr dheth na athair an fhir eile. Ged nach robh na fir a’ tadhal a chéile, bha iad fhéile, bha iad fhéin eòlach air a chéile bho ’n oige.

Nuair a thàinig Iain, athair Thorcuil, dhachaidh bha iad uile a’ feitheamh air leis an naidheachd. Ged a bha

[TD 44]

esan làn thoilichte leis mar a bha cha tubhairt e ach, “Seadh, is ciamar a tha do mhàthair dol a chosg a cuidse dheth?”

Bha sgìoman gu leòr, cha b’ ann a mhàin aig bean Iain, ach aig Peigi a bha bliadhna no dhà na bu shine na Torcul. Ma dh’éisd Iain riutha cha tubhairt e guth. Nuair a bha iad aig a’ bhòrd-shuipeir, agus a’ cheud acras air a shàsachadh, thionndaidh Iain ri Torcul is thubhairt e; “Dé thubhairt athair Aindrea ris an naidheachd?”

“Chan fhios dhomh fhathast,” arsa Torcul, “cha d’ rinn Aindrea ach a dhol dhachaidh. Ach tha mi cinnteach gum bi e air a dhòigh, oir bhitheadh e an còmhnaidh ag ràdh de na dhèanadh esan nam bitheadh beagan a bharrachd airgid aige.”

Cha robh e ach air stad a bhruidhinn nuair a chuala iad gnogadh aig an dorus chuil. Dh’éirich Peigi gus a fhreagairt is chuala iad i ag ràdh; “An tusa a th’ ann, Aindrea? Dé chuir cho fiata an nochd thu? Gabh a stigh gus am faigh mi truinnseir dhut.”

Ged a theireadh a màthair; “Aig ceann na bliadhna chan fhairich sinn bhuainn na dh’itheas e,” bhitheadh Peigi an còmhnaidh ag gearan gum b’ fheàrr do Aindrea a leaba a thoirt a nall leis. Ach an nochd bha i gu fialaidh, aoidheil, is mar sin, nuair a thàinig i leis an truinnseir a bha dhìth orra, is ghabh i am barrachd ìongnaidh Aindrea fhaicinn ’na sheasamh aig an dorus, a’ fàsgadh a làmhan, is a’ coimhead cho truagh ri neach a bha fo bhinn bàis. Bha a shùilean air a h-athair cho dìon is a bhitheadh sùilean coinein air neas a bha an impis a ghlacadh. Ach mo bha esan a’ coimhead gu dìon air Iain bha sùilean chàich air an tarraing mar gum bitheadh le buaidh na claich-iùil gu aodann Aindrea ás an robh an fhuil air traoghadh.

[TD 45]

“Dé a tha ceàrr?” arsa Torcul a bha air leth-thionndadh bho ’n bhòrd.

“Dé tha ceàrr,” ars Anna a bha ’na seasamh gus cobhair a dhèanamh air a’ bhalach a bha i an dùil a bhith an impis tuiteam.

Cha b’ e dìth feuchainn a chum Aindrea gun bhruidhinn, ach ged a bha na féithean ’na amhaich air chrith leis an spairn, bha a bhilean tioram, is a theanga maol, luideach, ’na bheul; cha tigeadh facal.

Chuir Iain sìos a sgian gu cùramach, is thubhairt e gu sìobhalta, suairce, mar nach robh an saoghal air thionndadh bun os cionn. “Seadh, Aindrea,” ars esan, “is dé a tha fo ’n eun dhut fhéin an nochd.”

Dh’fhuasgail a’ cheisd teanga Aindrea, a réir coltais, agus mar fhear a mheamhair-ionnsaich leasan, thubhairt e; “Tha m’athair ag ràdh gur leis-san an t-airgead uile. Is e ainm-san a bha ris an oidhirp seo. Tha litir an lagh aige.”

“An clìchdear,” ars Anna is i a’ gabhail ceum air a h-ais.

“An snèagaire salach,” arsa Peigi is i a’ toirt glag air na soithichean.

Cha tubhairt Torcul guth, ach sheall e gu h-ealamh air athair a bha a’ gearradh a shlios arain gu h-eagnaidh, cùramach. Chuir esan sios a sgian is bha fiamh a’ ghàire air aodann nuair a thubhairt e; “An-tà, Aindrea, chan eil mise ag ràdh nach eil litir an lagh aig d’athair. Cha chuir sinne gu dearbhadh an lagh e. Chan fhairich sinn bhuainn nì nach robh againn.”

Bha barrachd ìongnaidh aig an teaghlach mar a bhruidhinn Iain na bha aca de ’n teachdaireachd aig Aindrea, is bha iad sàmhach air son tiotan a’ coimhead air. Aig a’ mhionaid seo thàinig e gu inntinn Thorcuil nach robh

[TD 46]

e a’ cur ìongnadh no dragh air athair gum b’ e seo am fios a thug Andrea d’ a ionnsaigh. Is lean Iain air, “Faodaidh e bhith gur e d’ athair is fheàrr a nì feum deth, is mar a tha e ag ràdh, tha litir an lagh aige. Agus cuimhnich, Aindrea, cha bhi mi-rùn aig neach againne riutsa no ris-san.”

Chuala iad uile Aindrea a’ tarraing anail, is thàinig beagan rudhadh ’na aodann mun do lean e ris an aithris: “Tha e ag ràdh gun toir e fichead no mar sin do Thorcul air sgàth deagh thoil.”

“Cumadh e a chuid fhichead not,” ars Anna, oir fhuair i cothrom a teanga ged a bha an t-àrdan an impis a tachgadh.

“Dìreach,” ars Iain.

“Ach carson?” arsa Torcul, nach deànadh dì-meas air na bu lugha na fichead not. “Nach eil sibh an comhnaidh ag ràdh gur fheàrr fuineadh thana na bhith falamh.”

“Is leighiseadh esan a choguis le fichead not. Cumadh e a chuid fhichead not. Cha bhithinn air mo thàmailteachadh,” ars Anna.

“Cha robh easbhaidh ortsa, Thorcuil, roimhe seo, is theagamh nach bi easbhaidh ort an déidh seo,” ars athair.

Cha b’ e an nochd an oidhche a chuireadh Torcul an aghaidh an athair seo, agus bha e ’na thosd.

Thionndaidh Iain ri Aindrea nach tug dheth fad na tìde. “Thoir thusa taing do d’ athair,” ars esan gu suairce ciùin, “agus mas e sin do theachdaireachd air a libhrigeadh, chan eil mi ag ràdh nach bi thu air son a dhol dhachaidh.” Dh’ fhosgail Peigi an dorus cho farsaing is a ghabhadh e is sheas i is chum i mar sin e. Ghabh Aindrea a mach cho liobasda cearbach ri neach air ùr-dhalladh, ach mun do dhùin an dorus mór bha Torcul aig a ghualainn a’ cur stad air. “Coma leatsa, Aindrea,”

[TD 47]

ars esan. “Dé dhuinne ged a chumadh d’ athair an t-airgead? Cha tig sin eadarainne.”

Cha do choimhead Aindrea air Torcul ach chrath e dheth an làmh a bha air a ghàirdean agus thug e leum às do ’n dorchadas. Ged nach d’ fhuair e an cnead a bh’ aig anail a mhùchadh, chan fhaiceadh iad a dheòir.

Ged a cheannsaich Anna is Peigi am fearg an do dh’ fhalbh Aindrea, leig iad srian do ’n teanga nuair a dh’ fhalbh e is mheudaich is leudaich an dithis aca air slìomaireachd is air sleugaireachd an fhir anns nach robh de dhuinealachd is gun tigeadh e fhéin leis an droch fhios.

Bha Iain de ’n bheachd nach robh aobhar dha sin a dhèanamh chionns gum bu leis an t-airgead a réir an lagh. Ach cha ghabhadh Torcul an leisgeul seo. “Tha mi coma,” thubhairt e. “ach tha mise toilichte nach f’ athair-sa e.”

Choimhead athair air le snodha air aodann mun tubhairt e, “Thoir thusa an aire, ’ille, nach deachadh mise fheuchainn no dhearbadh. Ged tha mi an dòchas nach bithinn air mo mhealladh le sannd airgid mar a bha esan, chan fheum sinn a bhith trom air gus an téid sinn fhéin a dhearbadh.”

Ged nach robh athair ach air son a’ bhuille aotromachadh air sgàth sìth, chaidh Torcul a laighe, glé thoilichte nach ann an ainm athair a bha an t-oidhirp ma bha gaol an airgid dol a dhèanamh leithid sin de atharrachadh air neach. Ach aon nì bha cinnteach: cha tigeadh gaol airgid eadar e fhéin is Aindrea. Bha truas a chridhe aige ris nuair a chuimhnich e mar ruith e air falbh bhuaidhe troimh ’n dorchadas, agus bhòidich e dha fhéin nach tigeadh gaol airgid no fuath peathar, no sgaiteachd màthar eadar e fhéin is Aindrea.

Ach cha chumadh meas agus coibhneas Thorcuil an

[TD 48]

càirdeas mar a bha e. Cha tug fear seach fear de na balaich iomradh air airgead: ni motha a shuidh iad tuilleadh ag argamaid gu càirdeil, toilichte, air có an taobh a bheireadh buaidh.

Cha d’ rinn athair Aindrea mi-fheum de ’n airgead oir is e duine adhartach, dèanadach a bh’ ann. Ghabh e an cothrom nuair a fhuair e fàth. Ged nach tàinig mi-chòrd eadar na balaich, beag air bheag dhealaich an cùrsa agus b’ e neach eile a dh’innis do Thorcul gun do dh’ fhàg an teaghlach an nàbachd. Nuair dh’ fhàg iad an sgoil chaidh Torcul a dh’obair ann an garaids a dh’ionnsachadh a bhith ’na mheacanic. B’ e sin riamh an obair a thogair e. Ann am beagan tìde cha robh cùram air ach am bitheadh gu leòr aige mu seach na gheibheadh càr nuair a bhitheadh e aois draibheadh.

Ach mun d’tàinig an latha sin thàinig feasgar dorcha geamhradail nuair a thubhairt fear na garaids ris, “Thorcuil, ’ille, tha fios agam gu bheil thu an ám fuasglaidh, ach saoil an atharraich thu cuibheall do bhalach an seo?

Chan eil, mi ag ràdh nach toir e sìneadh math dhut cuideachd.”

Bha Torcul deònach gu leòr a sgil a chur an gnìomh, is ann am beagan tìde bha a’ chuibheall atharraichte. Bha am balach a’ sìneadh not do Thorcul is bha a làmh-san sìnte mach ’ga ghabhail nuair a dh’aithnich iad a chéile. Tharraing gach fear aca air ais a làmh.

Sheas iad an siud anns an fhuachd, an cridheachan a’ teothachadh ri chéile mar a b’ àbhaist. Gun ghuth chuir Aindrea an not air ais ’na phòca; cha b’ urrainn da smuaineachadh air Torcul a phàidheadh mar seo.

“Nach sgioblaich thu ort,” thubhairt Aindrea mu dheireadh, “is thig is gabh greim dìnneir còmhla rium.”

Thug Torcul sùil air an deise ghrinn a bh’ air an fhear

[TD 49]

eile is air na làmhan nach robh air am milleadh le obair shalach. ’N uair sin thug e sùil ealamh sìos air fhéin, na brògan lùbte, am bus caithte, na làmhan le ’n ìnean dubh le ola is le salacharachd a chuid oibre, is chuir e dréin air ris fhéin, is an uair sin rinn e gàire. “Cha teid,” ars esan, “ach mas urrainn dhut fuireachd mionaid gus an nigh mi mo làmhan is gus an cuir mi dhìom seo bithidh mi glé thoilichte cupa cofaidh òl còmhla riut, gus an cluinn mi do naidheachd.”

Is ann mar sin a bha. Cha robh an còmhradh ach gann gus an robh iad ’nan suidhe mu choinneamh a chéile, ach an uair sin bha bruidhinn is gàireachdaich gu leòr ann. Is e: “A bheil cuimhne agad …?” no “Saoil dé thachair do …?” a bha a’ dol. Mun robh ceist air a ceart fhreagairt bha ceist eile air a sàil, agus air son greiseag bha iad air ais ann an làithean geala gòrach na h-òige. Ach bha na ceistean a’ fàs na bu teirce is na freagairt a’ fàs na bu ghiorra. Mu dheireadh bha iad ’nan suidhe sàmhach, a’ coimhead air a’ bhòrd a bha eadorra. Ach riamh cha tug iad iomradh orra fhéin no air airgead no air an t-soirbheachadh a bha iad am beachd a chosnadh mun do bhuin gliocas saoghalta riutha.

Mu dheireadh thubhairt Torcul, “Nach fhèarr dhuinn a bhith a’ tarraing.”

Cha tubhairt Aindrea mar a theireadh e uaireigin: “Chan eil an oidhche ach tràth fhathast.”

Chionns gun robh airgead prann aig Torcul is e a phàidh an cofaidh, is aig an dorus dh’eibh e, “Ruigheachd shàbhailte dhut!” thar a ghualainn is dhealaich iad. Cha robh fios aig Torcul càit an robh am fear eile a’ fuireach, no có ris a bha e; cha tubhairt fear seach fear, “Faic mi tuilleadh thu?”

Aig an Nollaig thug am posta litir gu Torcul is nuair

[TD 50]

a dh’fhosgail e i bha ann an sin not fichead not. Cha robh ainm no sgròb de ’n pheann còmhla ris. Choimhead e air an sgrìobhadh-seòlaidh a bha air a’ chuairsgean is ged nach do dh’fhàg sin dad na bu ghlice e, bha e làn chinnteach gum b’ e Aindrea a chuir thuige an not.

“Bithidh a nis agad na cheannaicheas an carbad a tha dhìth ort,” arsa Peigi.

Le sin ’na inntinn bha e a’ pasgadh an not gu cùramach nuair a thàinig stad ’na làimh. Chuir e drein air ris fhéin is dh’fhosgail e mach an not is shìn e do Pheigi e.

“Seo dhutsa e,” ars esan. “Bu ro dhaor an ceannach e.”

[TD 51]

Ach ’na dhuthaich fhein

BHA AN teaghlach uile cruinn mun bhòrd, is mar a b’ àbhaist air a’ cheud fheasgar, nuair a thilleadh Seonaidh — ged a b’ ann air son trì latha no air son trì seachdainn — bhitheadh gach nì is gach neach cho òrdail suairc is ged a b’ e an neach a b’ uaisle anns an tìr a bha ’gan tadhal. Am màireach bhitheadh balgan uisge air na boisean boga, mìne, agus is e an éibh a bhitheadh ris air an raoin fheòir, “Sheonaidh, feuch an geàrr thu rathad do ’n tractor!” no, “An speal thu an t-oisean ud?” no “An téid thu am mullach an lod?” Bhitheadh e am màireach ionnan ri càch. Cha mhór. Ach cha bhitheadh buileach; oir ged a thigeadh balgan air na boisean, cha loisgeadh a’ ghrian an druim na bu duinne — a dhruim-san a bha donn a cheana le grian Bhermuda is Fhlorida

An nochd bha Seonaidh air tilleadh bho Lunnain far an robh e aig co-thionalan fheadhainn àraidh a bha a’ bheachdachadh air ciamar a bha éisg na mara a’ cur brath gu chéile. An nochd shuidh athair fada aig a’ bhòrd, ag éisdeachd ri gach naidheachd is ri gach ceist; is shuidh a mhàthair, a bha cho coltach ri Seonaidh, àrd, bàn, ruiteach, a’ toirt truiseadh beag air a muilicheanan an dràsda is a rithist nuair a dhìchuimhnicheadh i, oir cha bhitheadh i ’gan cleachdadh gus cùl a dùirn. B’fheudar do na balaich iad fhéin a nighe gus an robh deàrrsadh annta, ach bha iad de ’n bheachd gun robh feuch an saothair aca oir cha b’ ann orra a bha sùil am màthar fad’ s a bha iad a’ dèanamh cinnteach nach robh nì a chòcaraich i a’ dol a dholaidh. Is bha Tormod ann — na bu mheanbha dòcha na Seonaidh — coltach ri

[TD 52]

athair, na bu rìghne, le falt bachlagach dubh, is sùilean gorma mar A’ Mhaoil air latha reòdhta geamhraidh.

Chionns gun robh nàdur cho aoidheil, suilbhir aig Seonaidh ghabhte ris anns gach comunn anns am bitheadh e, is cha bhitheadh e fad aig an tigh gus am bitheadh gach bodach is cailleach a’ cur fàilte is furan air mar gun robh an tìde slaodach bho dh’fhalbh e. Is b’ ann mar sin a bha gach neach anns an teaghlach mu dhéidhinn cuideachd.

Mu dheireadh thionndaidh Seonaidh ris na balaich nuar a bha e cinnteach gun robh iad coma ged a bhitheadh aire am màthar orra is thubhairt e, “Seadh, ’illean, is a bheil dol air aig Mòrag Ruaraidh ar cumail fo smachd?”

Ma bha am fear a thubhairt gu dàna, “Tha barrachd smachd aice air Tormod ann an dòigh,” a’ suadhadh aobrunn air son greis cha tubhairt neach guth ris, is b’ e Tormod a thubhairt, “Bithidh i aig a’ cho-sheirm is aig an dannsa an nochd, is chì thu an sin i. Bha mise am beachd coiseachd sìos oir bha mi dol a thadhal air Ruaraidh. Tha agh aige a tha an ám a bhith a’ cur laoigh. Nach coisich thu còmhla rium?”

“Saoil thusa,” ars athair, “nach ann air Ruaraidh a thàinig an dà latha, nuair a ghabhas e comhairle bho neach eile mu dhéidhinn obair chruidh? Thog an t-agh ud aige a h-uile duais anns an àite. Ach is ann a thug e a mhisneachd bhuaithe. Ach fhathast chan eil neach eile cho sgileil anns an àite am measg chruidh ri Ruaraidh, is bu ladarna am fear a ghabhadh air fhéin a chomhairleachadh — ged a b’ e a bheat fhéin e.”

“Tha e a’ fàs sean,” arsa Tormod.

“Oo tha smior anns an oige,” ars athair.

Ach mun deach an argamaid air a bonn eadar aois is

[TD 53]

òige thubhairt Seonaidh, “Nach b’fheàrr dha brath a chur air a’ bheat, ma tha leithid sin de iomagain air.”

“Oo rinn e sin,” ars athair, “is tha esan ag ràdh nach eagal dhi. Ach cha chreid Ruaraidh e ged is math leis a bheachd.”

“Ma thà,” arsa Seonaidh, “nì sinn mar a tha Tormod ag ràdh. Bheir e cothrom dhomh fhéin a h-uile neach aca fhaicinn is a’ mhuinntir eile fad ’s a tha sinn a’ coiseachd sìos.”

Is ann mar sin a bha. Chuir Ruaraidh is an teaghlach fàilte air Seonaidh, is fad ’s a bha càch a’ gabhail a naidheachd, ghabh Ruaraidh is Tormod ceum chun na bàthaich.

Thugadh an t-agh a steach far na raoin bho chionn latha no dhà is bha i ’na seasamh gu socair ged nach robh i a’ cnàmh a cìre. Chuir Tormod oir a bhois ri bun a h-earbaill is làimhsich e gu socair an t-ùgh is na sinean.

“Dé do bheachd fhéin a nis?” arsa Ruairidh, nach tug a shùil dheth.

“Beiridh i fo mheadhon oidhche, tha mi an dùil,” arsa Tormod.

“Dìreach,” ars am fear eile. “Tha am muir-làn ann mun uair sin.”

“Uill, bithidh i ceart gu leòir. Dad a dh’eagal dhi. Dh’ fhuirichinn fhéin còmhla ribh — chan e gum bitheadh feum agaibh orm, ach is fheàrr dithis na aon fhear aig a leithid seo a dh’ám — ach gheall mi a bhith ’gan cuideachadh an nochd,” arsa Tormod is a shùil air Mòrag is air Seonaidh a bha a’ feitheamh riutha aig ceann an taighe.

Bha Mòrag is Seonaidh làn thoilichte an tuilleadh eòlais a chur air a chéile. Chaidh iad d ’n sgoil còmhla

[TD 54]

is bha Mòrag foghlumaichte cha mhór co-ionnan ris, is b’ aithne dhi a shaoghal, ged a roghnaich i tighinn dhachaidh is a bhith anns an sgoil ag ionnsachadh clann na dùthcha far an do thogaidh i. Bha Mòrag a’ faicinn móran mar fhiachaibh oirre. Chionns nach fhaigheadh a bràithrean an cosnadh air am b’ fhiù iad aig an taigh dh’fhuemadh ise a bhith ’na cùl-taic d’ h-athair gu h-àraidh. Is ged bu mhìn, bhanail i, chuireadh i am ball-pàrlamaid ’na fhallus uair is uair, aig gach coinneamh le ceistean air nach robh fuasgladh aige. Cha robh iursach anns an sgoil nac do ghabh am barrachd saothair dhi fhéin ri linn comhairle Mhòraig; cha robh fear no té leis am bu mhiann adhartas a dhèanamh le foghlum no le fearann nach cuidicheadh i le h-eòlas. Cha robh i na b’ aotruime, toilichte a’ danns air oidhche Shathcrna na bha i a’ seinn còmhla ris a’ cho-sheirm air an t-Sàbaid. Ach ged nach aidicheadh e airson an t-saoghail e, bha barrachd clisgeadh ann an cridhe Thormoid nuair a chitheadh e i na bha air a bhràithrean nuair nach do rinn iad an leasan dhi.

Ged a bha Ruaraidh a’ bruidhinn ris cha chuala Tormod ceart dé a bha e ag ràdh, ach chluinneadh e Seonaidh ag ràdh, “Ach a Mhòrag, a bheil cuimhne agad an turus a thilg thu an leabhar Laidinn agam anns an luba?”

“Tha,” thubhairt Mòrag gun nàire gun athadh.

“Fhuair mi mo shlaiseadh air a shàilibh,” arsa Seonaidh, ach gun ghamhlas air bhith na ghuth.

“Is nach bu gheal a thoill thu e, aig an robh cho beag suim de leabhar luachmhor,” arsa Mòrag gu fanaideach. Ghàir iad le chéile.

Nuair a dhealaich iad bha e fhathast a’ coimhead air ais thar a ghualainn is ag éibheach ri Morag, “Dannsaidh mi far do chasan an nochd thu!”

[TD 55]

Ged a thog i a làmh ris cha tubhairt Morag ach, “Chi sinn,” oir bha i ag éisdeachd ri h-athair ag innse beachd Thormoid air an agh.

Dh’fhalbh na bràithrean, Seonaidh a’ beachdachadh air gach atharrachadh a thàinig an rathad, ged nach b’ e ach dorus a bh’ air atharrachadh dath. Bha Tormod glé thoilichte a bhith ag éisdeachd ris gus am fac iad Coinneach Peigi a bha cho gealtach bho dorchadas na h-oidhche is a cuid, is nach coisicheadh air meadhon an rathaid ged a bhitheadh a’ ghrian an àird an adhair nam b’ e rathad chun a’ chladh e.

“Ach ciod e an fhaoineas ris a bheil Coinneach an ceart uair?” arsa Seonaidh.

“O cluinnidh sinn,” thubhairt Tormod, “oir tha e air mothachadh dhuinn is bithidh e airson do naidheachd fhaotainn.”

“Ach a bheil sagarets ort?” dh’fhaighnich Seonaidh, is ghabh e bhuaithe a’ phacaid a shìn Tormod dha. Bha fios aig an dithis aca gum b’ e beachd Choinnich e gun robh e mar fhiachaibh air Seonaidh pacaid a thoirt dha a h-uile turus a thigeadh e. Chan e gu smocadh Coinneach a h-aon diubh, ach bu mhath leis an tairgse do gach neach ris an tachradh e, is theireadh e, “Sagarets a fhuair mi fhéin bho Sheonaidh Eòghain. Fhuair e iad thall thairis. Chan fhaigh sibh an leithid an seo.” Ach bhitheadh am fear a bheireadh leis aon diubh glé sgiobalta — no glé aineolach air na modhan.

“A bheil sibh a’ faineachadh an fhir a tha seo?” dh’ fhaighnich Tormod nuair a ràinig iad.

“Carson nach bitheadh?” fhreagair Coinneach is e sìneadh a làimh. “Nach bu tric a bha e ’gam bhuaireadh.”

“Is dé a tha sibh fhéin ris an ceart uair, a Choinnich?” nuair a bha Coinneach air a’ phacaid a chur far am bitheadh i deasail dha.

[TD 56]

“An tà bha ag éisdeachd ris na h-eoin is iad a’ ceilearadh ri chéile. Tha iad dìreach a’ bruidhinn ri chéile.”

“A bheil gu dearbha?’ ar’sa Seonaidh.

“Is e car de ’n aon obair a tha agaibhse is aig Seonaidh ann an seo,” arsa Tormod. “Ach is e a tha esan ag ionnsachadh ciamar a tha iasg a’ cur brath gu iasg eile.”

“A bheil gu dearbha?” arsa Coinneach, is e cho frionasach ri fear a bha air a lot le deanntag. “Is breàgha leam fhéin a leig iad dhachaidh e.”

“Chan eil mi ag ràdh nach cuala sibhse na h-éisg eadhon a’ bruidhinn ri chéile, a Choinnich?” thubhairt Seonaidh is gné de thàmailt air.

“O gu tric, tric,” thubhairt Coinneach gun dail gun tilleadh.

“Is dé a tha iad ag ràdh ruibh, matà? Nach innis sibh dhomh.”

“Tha,” arsa Coinneach, “gun ghuth a their thusa a chreidsinn,” is ghabh e a steach mum beireadh an oidhche air.

Ghabh na bràithrean an rathad a’ gàireachdaich, ach ann an ceann tiotain thubhairt Seonaidh, “Saoil thusa an e siud beachd na dùthcha air m’ obair?”

“Faigh thusa a mach cò nach seasadh ’na do bhrògan is an uair sin bithidh fios againn,” arsa Tormod.

Bha am beachdan fhéin aig a’ chuideachd ged nach do leig iad ris ri Seonaidh iad, is bha gach fear is té glé thoilichte an nuair a chuireadh e fàilte orra gu caoimhneil is a stiuireadh e iad gu àite suidhe.

“A bheil fios dé a tha e ris?” ars Ealasaid Phàdraig ri Anna Bhàn. “Obair airgeadach air choireigin a réir coltais.”

“Tha mise a’ tuigsinn,” ars Anna, mar neach a theireadh ‘Mas briag bhuam e is bhriag thugam e,’ “Tha

[TD 57]

mise a’ tuigsinn gu bheil e a’ cur èolas air ciamar a tha na h-éisg a’ bruidhinn ri chéile — is gu h-àraidh na puthagan.”

“Uh-hu?” ars Ealasaid, is i a’toirt sùil gheur air Anna, “Is dé nì an t-eòlas sin dhà?”

“A réir mar a tha mise a’ tuigsinn a’ ghnothaich, ionnsaichidh iad na puthagan ri nàdur de chìobaireachd.”

“Cìobaireachd, an tubhairt thu” ars Ealasaid.

“Chan ann ri a bith a’ cìobaireachd air muir.”

“Cìobaireachd air muir? Uh-hu?”

“Cuinhnich,” ars Anna, “Chan eil agamsa ach mar a chuala mi. Nuair a gheibh iad brath gu bheil sgaoth rionnaich — no sgadain — no iasg bith — faisg air tìr, cuairtichidh na puthagan iad, mar gum bitheadh cìobairean le ’n cuid chon, is cuiridh iad ann an gné de fhang anns a’ mhuir iad. An uair sin dealaichidh iad na ban-éisg bho na h-éisg eile. Theid na h-éisg air nac eil feum aca an ceart uair a ruagadh fo sgaoil. Cha chuala mise riamh a leithid. Tha iad ag ràdh gu bheil puthag cho glic ri cù.”

“Is nas glice na iomadh duine,” ars Ealasaid gu tioram.

“Ach o an creutair,” arsa Sine Mhór a bha anns a éisdeachd is a sùil air Seonaidh a bha a nis a’ faotainn àite do Mhorag far am bitheadh e ri taobh, “An creutair is e air choltas cho foghainnteach. Nach ann aig a mhàthair a bhitheas an cridhe goirt.”

Cha d’ fhuair na mnathan cothrom an còrr abairt oir bha am pìobaire a séideadh suas a cheana, is bha neach ’ga shocracadh fhéin air séir chruaidh fhiodha, is bha fear na cathrach a’ dèanamh air a chasan.

Ach mun do thòisich an dannsa, chaidh Iain Bàn, a bha mar a b’ abhaist a’ cumail a shùil air an fheadhainn

[TD 58]

a bha dol a bhith a’ seinn, air a chorra-beaga far an robh Mórag le brath gum bu mhath le a h-athair bruidhinn rithe air an fhón.

Le facal gèarr ri Seonaidh chaidh Mòrag — is i a’ toirt sùil càit an robh Tormod — chun na cùile far an robh am fón.

“Saoil,” arsa Ruaraidh,” am bitheadh e ceart dhomh iarraidh air Tormod tighinn a nuas?”

“An e an t-agh e?” arsa Mòrag is i a’ sgioblachadh a còta uimpe leis an dara làimh.

“Is e,” ars a h-athair.

Mun d’ fhuair e an còrr a ràdh thubhairt ise, “Bithidh sinn suas anns a’ mhionaid,” is thionndaidh i far an robh Tormod a’ feitheamh. “An t-agh,” ars ise mun do chuir Tormod briathran air a’ cheist.

“Iarraidh mi air Iain Bàn coimhead ri mo chuidsa de ’n ghnothach,” arsa Tormod, “is bithidh mi còmhla riut a dh’aithghearr.”

Cha robh leisgeul ri iarraidh no ri thoirt aig luchd stuic, is dh’fhalbh iad gu samhach, le cheile. Is e Mórag a bha a’ draibheadh is bha a h-aire air a ghnothaich is cha tug iad guth air Seonaidh gus an tubhairt Tormod, “Is bochd thusa a bhith a’ call an dannsa. Is ann a dh’ fhaodadh tu tilleadh nuair a chuireas tu mise suas. Dh’ fhaodadh tu Seonaidh a thoirt dhachaidh.”

Theagamh gun robh fìor chabhag air Mórag, oir thug i an car timcheall an oisean cha mhor air aon chuibheall mun tubhairt i, “Chan aithne dhomh gu bheil dad cèarr air a chasan,” is cha tubhairt i an còrr gus an do thionndaidh i gu rathad na bàthaiche. “Bithidh m’ athair anns a’ bhàthaich.” ars ise.

Thug Tormod sùil air an agh a bha ’na seasamh gu stòlda soitheamh, ged a bha ronnan bho beul, is thug

[TD 59]

e sùil ealamh, èolach air an ùrlar far an robh am beathach ’na seasamh.

“Dé, saoil sibhse, a tha ceàrr?” ars esan ri Ruaraidh.

“Chan eil mi cinnteach,” ars esan, “ach chan eil an laogh a’ tighinn mar bu chorr dhà.”

“A bheil ròpa agaibh deiseil?” dh’fhaighnich Tormod.

“Tha a h-uile nì a tha iomchaidh agam an seo,” fhreagair Ruaraidh gu trom, “ach cha dèan ròpa nì a dh’fheum an ceart uair.”

“De mu dhéidhinn a’ bheat?”

“Tha e air falbh aig pòsadh a pheathar. Cha bhi e dhachaidh an nochd. Feumaidh tu fhéin an gnothach a dhèanamh. Bheir mi seòladh dhut mas fheudar.”

Bha Tormod air a sheacaid a chrochadh air tarraig is bha a cheann ’na léine nuair a thàinig Mòrag chun an doruis a bha fosgailte, oir bha an oidhche blàth, is thubhairt i, “Seo dhut bòtainn is seann dongarees le m’ athair,” is dh’fhalbh i cho samhach is a thàinig i.

Chuir Tormod air an t-aodach is nigh e a làmhan is a ghàirdeanan.

“Tha fios agad ciamar is còir do ’n laogh a bhith ’na laighe?” dh’fhaighnich Ruaraidh.

“Tha,” arsa Tormod.

Thug Ruaraidh sùil eile air an agh is sùil air Tormod a b’ aithne dha bho rugadh e is thubhairt e, “Feumaidh tu do làmh a chuir a steach.”

“Feumaidh,” ars esan.

Sheas Ruaraidh aig ceann an aighe, a ceann fo achleis ’ga gaolachadh, is a shùil air Tormod, a’ leughadh ’na aodann gach nì a bha na meòirean, a bha a’ rannsachadh, iongag thar iongag, gu socair sèimh, ag innse do ’n tuigse. Thainig stad anns a’ ghàirdean, ach bha an inntinn trang ged nach leughadh Ruaraidh a nis i. Mu dheireadh, nuair

[TD 60]

nach robh guth aig Tormod, thubhairt e, “Seadh?”

“Is e mo bheachd e gu bheil ceann an laoigh air a thionndadh air a tharsainn.”

“Feumaidh tu, ma tha, a chur dìreach,” arsa Ruaraidh, mar nach robh dà dòigh air. Leag e a cheann air son tiotan ri amhaich an aighe mun tubhairt e, “Chan fhac thusa mart a’ bàsachadh ri cur laoigh — is na leigeadh gu faic.”

Cha do fhreagair Tormod, ach cha robh na meòirean teoma ’nan tàmh. Ann an ceann mionaid tharraing e air ais a làmh, oirleach that òirlich.

“Saoilidh mi gu bheil e nis ’na laighe gu nàdurra,” arsa Tormod, is sheas na fir taobh ri taobh, a’ feithamh, sàmhach, iomagaineach. Chaidh na mionaidean seachad mun tubhairt Ruaraidh gu sona dòchasach. “Tha e a’ gluasad.”

Ach chaidh uair fhada air a ceann seachad mun do thog e laogh gasda bhuaipe.

“Coimheadaidh mi fhéin ris an laogh a nis,” thubhairt Ruaraidh. “Bi thusa a’ dol chun an taighe is abair ri Mòrag nach bi mi tiotan. Bithidh i air a cois.”

Bha an taigh sàmhach, ’na chadal, ach mun d’ ràinig Tormod an dorus ghròc Morag air na coin, mun dùsgadh iad càch.

“Ciamar a chaidh dhuibh?” dh’fhaighnich i, is fhreagair Tormod gu toilichte, “Laogh breagha boireann,” is an uair sin lean e air, “Ach is ann tha an t-ionnsachadh ann a bhith comhla ri d’ athair aig leithid a dh’ám. Chan e mhàin gun do dh’ionnsaich mi mu dhéidhinn stoc, ach chuir mi èolas air iomadh ni eile fad ’s a bha sinn a’ feitheamh.”

Thug Mòrag sùil air ach cha tubhairt i ach, “Sud agad seanbhadair, is tha uisge teth gc leòr ann. Is aithne dhut

[TD 61]

do rathad.” Thionndaidh i ri biadh a dheasachadh is chuimhnich Tormod air cho briathrach is a bha i ri Seonaidh, ach có a bha a’ dol a dhèanamh luaidh air iongantas cur laoigh? Ach Ruaraidh. Is Tormod, a thog e gu co-ionnanachd ris airson tiotan.

Nuair a thill Tormod is deàrrsadh ’na chraiceann bha Ruaraidh e fhéin air tighinn a steach is e air eachdraidh a dhèanamh air obair na h-oidhche. Bha botul oiseanach is dà ghlainne mu choinneamh. “An gabh thu ghlainne?” ars esan ri Tormod. Nuair a dhiùlt e cha tubhairt e ach, “Cha ghabh dìreach. Ach gabhaidh thu mo leisgeul sa. Saoilidh mi gum b’ fheàirrde mi fhéin drùhag.” Thomhais e leth na glainne dha fhéin mun do shuidh iad mun bhòrd a bha deasaichte aig Mòrag.

An déidh iomagain is spàirn na h-oidhche bha Ruaraidh glé bhruidhneach, is dh’éisd an dithis eile gun a bhith ach a’ cur facal no dhà ris a’ chòmhradh. B’ e Mòrag a fhreagair e nuair a thubhairt a h-athair ri Tormod, “Ach nach bochd nach do dh’ionnsaich Seonaidh ceaird dha fhein a bhitheadh gus nì a dh’fheum do dhaoine.”

“Nach eil fios gu bheil feum ’na obair, no chan fhaigheadh e leithid a dhuais,” thubhairt i gu biorach.

“Leithsgeul,” ars a h-athair, “do na rìgheachdan móra faotainn a mach dé an t-olc a tha iad a cleith bho chéile. Olc nach leig an nàire dhaibh innse, is chan eil cion bathais orra. Chan eil ann ach sin. Is e iadsan a tha a’ meas gu bheil e airidh air duais mhór. De a bhuanaicheas daoine cumanta coltach rinn fhein de shaothair?”

“Cuidichidh an t-eòlas seo iad ri iomadh nì — a dhol chun na gealaich — no gu reultan eile.”

“Chan ann mar sin a gheibh sibh buaidh air farsaingeachd is dìomhaireachd an co-chruthachaidh, ach le

[TD 62]

bhith riaghladh gu gleusda mu thimcheall leacan bhur teine fhéin. Is chan eil mi a’ faicinn dol agaibh air sin fhathast,” arsa Ruaraidh leis am bu ghlé mhath a bhith tarraing á Mòraig.

“Ach dé an t-adhartas a thigheadh air ar saoghal mar sin? Tha Seonaidh a’ siubhal an t-saoghail, is a’ faicinn an t-saoghail.”

“Tha e siubhal nan speuran, mar a bha m’ athair a bha ’na làmh air an ‘Southern Trader’ a’ siubhal nan cuan. Ach dé do bheachd fhéin, a Thormoid?”

“Is dòcha gu bheil an dà chuid feumail,” arsa Tormod, a bha a’ beachdachadh air mar a bha Morag a’ dìon Sheonaidh, ach nach robh cho dìochuimhneach is nach robh cuimhne aige ged b’ e barail Mòrag is a h-athair e gun robh dà thaobh air a’ Mhaoil, gum bu mhì-shealbhach am fear a dh’fheuchadh ri seòladh eadorra. Lean e air. “Nach b’ fhèarr, dhomh suil a thoirt air an agh mun falbh mi?”

Ach bu mhath le Ruaraidh fhéin sùil a thoirt oirre is nuair a thill e thubhairt e, “Tha i a’ cnàmh a cìre, bithidh i ceart gu leòr. Ach a Dhé nach ann agamsa a bhitheas an naidheachd do ’n bheat.” Is stadh e e fhéin gu sona sgìth.

“Ruigidh mi an geata mór còmhla riut,” arsa Mòrag nuair a rinn Tormod air falbh, “oir tha an oidhche cho breàgha is gum b’ e cron a bhitheadh ann gun a mhath a ghabhail.”

Choisich iad ri taobh a chéile, is sìth-shàmh na h-oidhche ’gan cuairteachadh. Cha robh e dorcha, is bha na speuran soilleir, is ged nach robh glasadh air an latha bha an talamh beò air bhith a’ dusgadh ás a shuaimhneas is e fhathast fillte ann am blàtha cùbhraidh an latha a chaidh seachad.

[TD 63]

Nuair a ràinig iad an geata leag iad an gàirdeanan air is sheas iad air stairseach saoghal a bha ag ath-nuadhachadh is iad ag éisdeachd ri fann-shian na tràtha. Sheas iad gun chabhag a’ greimeachadh air an tìm seo is ’ga fhilleadh is ’ga theisgeadh ann an dearbh uaigneas am bith.

Ged nach robh air an saoghal ach iad fhéin is ged nach robh ann a chluinneadh iad is ann fo anail a thubhairt Tormod rithe, “A Mhòrag?”

B’ ann fo h-anail a thuirt Mórag, “Seadh?” is sheas i a’ feitheamh.

Is gu socair thàinig ceist ris nach robh sùil aice:

“A Mhòrag, carson a thilg thu a leabhar Laidinn aig Seonaidh ann an luba?”

Cha do fhreagair i anns a’ mhionaid, ach nach robh tìde gu leor air son faighneachd is freagairt.

[TD 64]

Bha duilleagan air chall

“ACH A Dhòmhnuill, a mhic,” arsa Mór, nuair a chunnaic i Dòmhnall air éiridh bho ’n bhòrd, “tha mi an dòchas nach eil thu am beachd a bhith ri siubhal nan cladach an diugh.”

Stadh Dòmhnaill e fhéin is chuir e a làmhan ri cùl a chinn is sheas e mionaid a’ coimhead a mach air an uinneig mun do thionndaidh e a choimhead air a mhàthair. “Cha deàn mi ach sgrìob a ghabhail chun a’ Gheodha Chleithte. Tha e cho uaigneach is gun saoil sibh gu bheil sibh air saoghal eile. Tha fèath nan eun ann an diugh; is toigh leum fhaicinn an dràsda.”

“Tha mi coma mas e sin a tha thu dol a bhith ris. Is ann a bha eagal orm gun robh thu a’ dol a bhith a’ rannsachadh an do thilg am muir-làn faodal air bith air a’ chladach an déidh an stoirm uamhasach ud.”

“Dé stoirm?” arsa Dòmhnall is a shùil a rithist air a’ chuan a bha a’ ruigheachd gun chrìoch, fad a fhradhairc, cho gorm ri bròg na cuthaig is cho ciùin ri linneig.

“Dé stoirm?” ars esan.

“Chan eil thu ag ràdh rium gun do chaidil thu troimh ’n fhuaim ud an raoir?” ars’ a mhàthair is a guth ag éiridh le fearg is le as-creideamh.

“Chaidil — mar an naoidhean fhéin. Chan ann ag aisling a bha sibh?” arsa Dòmhnall, ach nuair a mhothaich e gun robh i dol a thogail greann neo-àbhaisteach, thubhairt e mun d’ fhuair i cothrom freagairt: “Ach seadh, cuin a bha an stoirm seo ann?”

Bha e mar chleachdadh aig Dòmhnull a bhith a’ tarruing aisde chionns gum bu tric leath a bhith a’ toirt

[TD 65]

géill do gheasa, is thubhairt i car tioram; “Cha b’ ann ag aisling a bha mi idir, oir mun tàinig cadal idir orm, shuidh mi aig an unneig fad ùine mhór ag amharc a-mach, is aig an ám sin fhéin bha na neàmhan beò le teine-adhair. ‘Fir chlis’, thubhairt mi rium fhéin gus an do chuimhnich mi nach b’ e seo an t-ám acasan. Nuair a choimhead mi bha an àird an ear gu léir a’ plapadaich is a’ plosgairtich, mar gum bitheadh fàmhair a’ séideadh fùrneis le anail theth, gus an robh i a’ tionndadh bho ’n dath bhuidhe-uaine — chì thu an dath a tha mi a’ ciallachadh anns an àird an iar le reodhadh geur air feasgar geamhraidh — uill, an dath sin, gus an robh an t-adhar dearg mar ròs an Og-mhìos. Bha e cho deàlrach, breàgha is gun tug e ’nam chuimhne mar a dhealbh mi dhomh fhéin am flaitheanas is mi ’nam phàisde beag.”

“Seadh?” arsa Dòmhnull do nach b’ aithne cabhag fiù ’s air an latha fhoghair ma bha a mhàthair a ’dol a bhith ri eachdraidheachd mu làithean a h-òige. Shuidh e sìos mu coinneamh a rithist.

“Uill. shuidh mi aig an uinneig a’ lìonadh mo shùilean leis an t-sealladh a bha cho deàlrach, flathail, gus an do chuimhnich mi gum bitheadh an t-Sàbaid ann a cheana mur faighinn a laighe, is chuir mi dhìom, is thuit mi ’nam chadal anns a’ mhionaid.”

“Seadh a nis?” arsa Dòmhnull is gné cabhaig air nuair a chunnaic e a réir a h-aodann gun robh a mhàthair ag ath-dhealbh an t-seallaidh a thug leithid a thlachd dhi. “Seadh, is cuin a dh’éirich an stoirm?”

Choimhead Mór air a mala airson tiotan, is an uair sin thubhairt i, “Sin far a bheil an gnothach. Cha b’ e stoirm chumanta a bh’ ann. Dhùisg mi ás mo chadal, is ar leam gun robh an rùm agam làn cagairsich na bu bhinne is bu shèimhe na lasair teine mònach air ùr-

[TD 66]

dhùsgadh air oidhche is mi leam fhéin. Choimhead mi chun na h-uinneig a bha mar a dh’fhàg mi i — fosgailte, is gun sgàile — is bha an t-adhar beò, air chrith, ’na lasair lainnireach uaine. Ach thàinig oiteag le sian a dhùisgeadh na mairbh,”

“Oiteag sluaighe?” arsa Dòmhnall gun snodha air aodann.

“Chan eil ann sin ach feala-dhà,” arsa Mór gu tioram, “is na bi a’ cur casg air mo sgeul.”

“Mo leisgeul,” arsa Dòmhnall, is nuair a chunnaic Mór nach robh fiamh gàire air lean i oirre. “Mar a thubhairt mi, thainig oiteag is oiteag eile, is ’na seusar thàinig brag ro-chruaidh, goirid, geur. Chan eil fios agam ciamar nach do dhùisg e thu.”

“Cogais ghlan — gun smal,” arsa Dòmhnall, le snodha.

“An òige,” arsa Mòr, “Ach co dhiubh — chuir mi mo cheann fo ’n aodach oir bha mi an dùil gum bitheadh an taigh air a sgoltadh. Ach nuair nach tàinig crith na creathnachadh ann, choimhead mi a rithist is fad ’s a bha mi a’ blaomaireachd chunnaic mi mar gum bitheadh sgaoth sheilleanan, òr-dhearg, air an dùsgadh ag itealaich le gaoir chrosda, no mar sradagan bho ath-theine a bhitheadh aig fàmhair. — O tha thusa a’ gàireachdaich, ach chan urrainn dhòmsa an sealladh seo a dhealbh dhut ann an briathran cumanta — oir cha b’ e sealladh cumanta, riaghailteach, a bha seo. Is e bh’ ann ach ni cho annasach is gun iarr e samhlachaidhean ùra.”

“Chan eil mise ag gàireachdaich idir. Is e a th’ ann gu bheil fios agam a nis có bhuaithe a thug mi bhith ri bàrdachd. Leanaibh oirbh. An robh uisge ann?”

“Cha robh boinne,” ars ise.

“Boinne uisge. Tha sin neo-ghnàthaichte,” ars esan. Ach dòcha gun robh stoirm anns a’ Chuan Mhór.”

[TD 67]

“Anns an àird an ear, nach tubhairt mi?” ars ise is i a’ pasgadh a gàirdeanan mar neach a chuir a’ chlach-ghlasaidh air an argamaid.

“Uill,” arsa Dòmhnall is e ag eirigh an dara turus. “gabhaidh mi ceum sìos chun a’ Gheodha. Tha ’n cuan cho balbh foiseil an diugh is gur gann a thulgadh e tunnag. Cha bhi mi fada.”

“Feuch nach bi,” arsa Mór is i fhéin ag éirigh, “oir mur bi sinn anns an eaglais, bi Peigi a nuas a’ faighneachd dé a tha ceàrr. Is a chionns nach tig i am frith-rathad thairis air a’ mhonadh, is e sàrachadh a th’ ann dhi tighinn dha cois. Gu dearbh bithidh mi glé thoilichte nuair a phòsas sibh. Ged a bha mi uair nach fairichinn mo shaoghal a’ dol seachad, saoilidh mi an ceart uair gum bu mhath leum d’ fhaicinn pòsda is Peigi ann an seo.”

“Tha Peigi air an aon ràmh ruibh,” ars esan is e a-mach an dorus, ach is e a’ tilleadh ceum. “Tha mi fhéin sin cuideachd. Ach tha mi falbh an dràsda. Cha bhi mi fada. Na bitheadh iomagain oirbh.”

Sheas Mór mionaid a’ sìor amharc air a’ bhòrd, ged nach robh i ’ga fhaicinn, is a smuaintean air Peigi is air Dòmhnall. Bha i glé thoilichte gum bitheadh iad a’ pòsadh a dh’aithghearr. Ged a bha Peigi bliadhna no dha na bu shine na Domhnall cha bu mhisde iad sin. Bha Peigi na bu toinnte saoghalta na bha esan, is cha bu mhisde iad sin na bu mhotha. Cha b’ e a’ cheud turus a thàinig an smuain ann an inntinn Mhóir nach b’ e bean a bha da-rìreamh a dhìth air Dòmhnall ach neach-eiginn a ghabhadh a h-àite fhéin. Ged a bha Dòmhnall, ar leath, gun ghò gun lochd no neach, cha b’ e idir a b’ fhusa a leughadh de ’n teaghlach, ach an fheadhainn a bu shine, a rinn an rathad gu ceithir cheàrnan an t-saoghail, is a shoirbhich ge b’ e àite anns an robh iad. Thigeadh, is

[TD 68]

dh’fhuiricheadh, is dh’fhalbhadh iadsan, làn bruidhinn is làn diubh fhéin. Ach dé a lìon inntinn Dhòmhnuill? Có leughadh inntinn an fhir aig nach robh iarraidh air falbh, aig an robh geur bheachd air nithean Nàdurra, is aig an robh mór thlachd anns gach iongantas a bha ’ga chuairteachadh gach latha bho mhoch gu anmoch; leis am bu mhath a bhith ’na bhàrd? Is e an Sealbh a chuir gun robh i fhéin is Peigi a’ tighinn a réir a chéile. Cha robh Mòr riamh cho toilichte is a bha i an ceart uair le a saoghal beag fhéin is cha robh cuimhne aice air breisleach na h-oidhche raoir nuair a thog i leatha an tubhailt gu sunndach is a chaidh i chun an doruis gus an crathadh i na crimeagan gu eòin an adhair.

Sheas i air leac an doruis is tharraing i thuice an tubhailt is choimhead i sìos far an robh Dòmhnall a’ coiseachd chun na mara, is ghlac eagal ro-gheur, fuar mu ’n chridhe i, is gun do theab i éibheach ris tilleadh, gun a dhol na b’ fhaide; ar leatha gun robh an dubh-airgeann a’ feitheamh air. Ach an sin chuala i uiseag ann an aird an adhair a’dòrtadh a leithid de cheòl oirre is gun do thionndaidh i a stigh mar gun robh beannachd àraidh air a bhuileachadh oirre.

Chuala Dòmhnall e fhéin an uiseag is sheas e is thog e aodann ri blàths na gréine, is dhùin e a shùilean, is ar leis — mar a thubhairt e a rithist — gun do thionndaidh gach mìon-cheòl ’na àilleagan dealrach da iomadh dath, a dhòirt a nuas air is a lìon inntinn le aitean do-labhairt. Stad an ceòl ach mhair an t-subhachas. Sheas e a’ coimhead air preas de’ n dris chùbhraidh air an robh na flùran òg ag gucagadh ’nan àireamh mhór.

Ach cha b’ e seo cùbhraidheachd an ròis a b’ aithne dha. Nach robh boltrach bho mhionnd is bho ’n spìosraidh an seo? Shin e làmh gu flùr a bha na b’ fhosgailte

[TD 69]

na càch, ged nach robh goir aig air, oir bha e ìosal, na fasgadh chàich; chrom e, is an uair sin chaidh e air a dhà ghlùin. Ach ged a bha a mheur is òrdag sgaipte mu bhun an fhlùir cha do bhuain e riamh e. Choimhead e sìos gu glumag bheag a bha aig bonn easan air a t-srulaig a bha a’ ruith chun na mara.

Bha ise ’na suidhe air a’ bhruaich is a cùl ris, is a casan rùisgte anns a’ bhùrn fhuar, is i a’ plubadaich leotha air a socair.

’Na chridhe dh’aithnich Dòmhnall as ur an toileachas a dh’fhairich e nuair a chunnaic e a’ cheud dealan-dé de ’n bhliadhna, no a’ cheud shòbhrag, no nuair a chuala e éibh na cuthaig as ùr, no an smeòrach, a rithist is a rithist, ag aithris a h-éibhneas.

Choisich e sìos gun chabhaig chun na srulaig, teas na gréine a’ neartachadh boladh grinn gach lus a bha anns an fheur ghoirid, bheòthail, air an robh e a’ coiseachd.

Ghabh e ceum fada thairis air an t-srulaig is, nuair nach d’ rinn i ach stad a plubadaich le casan, rinn e gurradan mu coinneamh gus an robh aodann co-ìosal ri h-aodann-se. Choimhead iad air a chéile, ise le cho beag ìongnadh is ged a b’ e a brathair a bh’ ann ris nach d’ rinn i ach dealachadh an ceart uair. Ged a dh’ amharc Dòmhnall gu fada is gu tric oirre déidh seo, cha b’ e an t-aon tuairisgeul a bha aige riamh. Ach bha e riamh de ’n bheachd gun robh i siadeug no seachd deug a dh’aois, gun robh falt buidhe-bhàn oirre gu a guaillean, is gun robh a h-aodach uaine ’ga còmhdach gu meadhon a calpa. Is bha e dearbh chinnteach — ged nach robh ùghdarras aige air a shon — nach buinneadh i do ’n dùthaich acasan, is nach bruidhneadh i Gàidhlig. Cha do nochd a h-aodann gun robh ìongnadh no uamhas oirre,

[TD 70]

ach bu mhath leis creidsinn gun robh toileacheas is coibhneas nochte ’na gnùis nuair a thuit a sùil air.

Nuair nach tubhairt i guth dh’fhaighnich e ann am Beurla có b’ i. Cha do fhreagair i ged a bha e de ’n bheachd gun do thuig i e. Airson a’ cheud turus, is dòcha airson an turus mu dheireadh, bha e a’ caoidh nach do ghabh e am barrachd suim de ’n ionnsachadh fad’s a bha an cothrom aige anns an sgoil, is nach robh e mar a’ chuid eile de ’n teaghlach, aig an robh iomadh cànan air an teanga. Mu dheireadh, nuair nach robh guth eadorra, shìn e mach a làmh rithe is, gun dàil, gun amharus, sheas i air a’ bhruaich ri thaobh. Choisich iad air falbh, is greim aca air làmhan a chéile, suas chun an taighe.

Thug Mór sùil air an uair is ghabh i ceum chun na h-uinneig, is ged a b’ e an t-Sàbaid a bh’ ann, thug i suadhadh ealamh air a’ ghlainne. B’ fheudar gun robh a sùilean ’ga mealladh.

Chaidh i chun an doruis is sheas i air an leac, is sheas an dithis eile iad fhéin ged nach tug iad sùil oirrese. An uair sin thog Dòmhnull ’na uchd, ri chridhe, i, is ghabh e a stigh leatha. Sheas Mór a thaobh, is gun ghuth rithe is gun sùil an rathad a bha i, ghabh iad seachad oirre. Mun do lean Mór iad sheas i tiotan, cinnteach gun do ruith na bliadhnaichean air ais is gun cluinneadh i a’ chlann ag ràdh mar bu tric a thubhairt; “Tilg air falbh iad: tha iad cho cumanta is a ghabhas iad,” is gum faiceadh i Dòmhnall is aodann a’ boillsgeadh le toileachas a’ sìneadh dhi dòrlach de ’n chearban bhuidhe, no de dhìthean an arbhair. Bhitheadh an làmh bheag reamhar dubh le a bhith a’ làimhseachadh nan iomadh iongantas a thachair ris, a’ teann ghlacadh na cuiseagan anns nach robh òirleach de fhaid. Sheasadh e ann an siud gus an

[TD 71]

cuireadh i gach aon dhiubh ann an glainne-uighe, prann no preasgte is gum bitheadh iad. Is e an dearbh shnuadh a bha air aodann an diugh, ach cha robh neach ann a dh’éigheadh, “Tilg air falbh iad.”

Sheas an triùir aca ann siud fad ’s a bha e ag aithris a sgeòil; choimheadadh Mòr bho neach gu neach, ach cha robh sùil acasan ach air a chéile.

Ged nach do bhruidhinn i bha iad de ’n bheachd gun robh i ’gan tuigsinn, is nuair a rug Dòmhnull air làimh oirre, is a shuidh e, shuidh i ri thaobh. Nuair a dh’òl i deoch bhainne bha Mór agus Dòmhnall air an lìonadh le gàirdeachas — mór seach mar a thoilleadh gnìomh cho nàdurra seo.

Bha uair eaglais fada air dhol seachad mun do choimhead iad air uair is thàinig Peigi mar a thubhairt Mór a thigeadh i.

Thàinig i, is chunnaic, is dh’éisd, is cheasnaich i, ach cha b’ urrainn dhi soilleireachd a chuir air có ás a bha an creutair seo a bha cho umhail, sàmhach, ach a bha uile-iarradach air aire Dhòmhnuill — is a fhuair an aire sin cuideachd.

Nuair a dh’fhalbh Peigi dhachaidh dh’fhalbh Dòmhnull còmhla rithe, ach mun do dh’fhalbh iad dh’innis e an suidheachadh anns an robh iad do ’n fhaodalaich is dh’fhuirich i gu h-umhail far an do dh’fhàg e i.

A’ cheud fàth a fhuair Dòmhnull rinn e oidhirp air còmhradh ris a chaileig. Thionndaidh e a mheur ris fhéin is thubhairt e gu socair: “Dòmhnall, Dòmhnall.” agus ’na dhéidh, ann an guth ro-bhinn, mar fhiodhall a chluinnte fad air astar, ann an ioma dòigh àrd is ìosal thubhairt i; “Dòmhnall, Dòmhnall.” Thubhairt i “Dòmhnall” iomadach uair mar sheirm ceòlmhor bho eun annasach. Is an uair sin bha i ’na tosd.

[TD 72]

Nuair a bha coltas air nach canadh i ainm air dhòigh eile, shìn Dòmhnall a mach a mheur thuicese is thubhairt e: “Thusa?” Is mar a thubhairt i “Dòmhnall” roimhe, air a cheart mhodh, thubhairt i “Thusa, Thusa.” Cha tubhairt i riamh ach an dà fhacal sin, is cha robh rathad aca air faotainn a mach am b’ e cion toil a bha oirre. Is ged bu neònach an t-ainm e, “Thusa” a bha aca oirre. Ach ghàireadh i — uairean nuair a bha i leatha fhéin — is a chionns nach robh Mór eòlach air fuaim an uisge a plubadaich ann an cùirtean cùbhraidh rìghrean céin, shamhlaich i e ri fuaim uisge a’ ruith ann an rasan a bha air a leth-reodhadh. Ach bha Dòmhnall de ’n bheachd nach robh nì air an t-saoghal coltach ris.

Chuir iad fios chun a’ mhaoir-shìthe a thàinig is a cheasnaich, is a thàinig a rithist is a rithist mar a chuimhnicheadh e air an tuilleadh cheistean. Ach cha d’ fhuair e soilleireachd a chuir air nì. Cha chuala iad gun deach neach a chall ás bàta no ás eithear-adhair, no gun robh stoirm mhillidh anns a’ Chuan Mhór.

An toiseach thàinig iomadh neach air son an cuideachadh, no air son neònachas fhaicinn. Thàinig am maighstir-sgoile, is labhair e na faclan air an robh cuimhne aige de na cànain anns an robh e fileanta aig ám a chaidh seachad. Nuair a bha e fada ’na thosd thubhairt Mòr: “Seadh a nis, dé bhur beachd?”

Cha do fhreagair e air son tiotan is an uair sin thubhairt e: “Nuair a bha mi ris an t-saighdearchd, bha mi anns a’ Ghreig - - -”, ach an corr cha tubhairt e is dh’fhalbh e air a shocair, a làmhan an glaicean a chéile air a chùl, is a cheann crom.

Thàinig am ministear is shuidh e is bheachdaich e, is an ceann ùine thubhairt e mar bu tric a thubhairt e: “Deànamaid ùrnaigh.” Is an uair a dh’fhaighnich Mòr ciod e bu bheachd dha a nis, thubhairt e. “Chan fhaod

[TD 73]

e bhith gu bheil olc sam bith innte.” Is dha toil fhéin thubhairt am faodalach, “Thusa, Thusa,” is ghàir i. Is dh’fhalbh am ministeir air rathad na mòna a’ cur laoidh ri chéile. Ach cha robh éifeachd ann am foghlum, ni motha a bha buaidh aig ùrnaigh.

Ach de na thàinig a thadhal orra. ged nach robh fuasgladh aca air a’ cheist, cha do dh’fhalbh ach aon neach ’na fhallus fuar. B’ e sin Griogar, an doctair òg a thogadh anns an dùthaich, is a bha a nis a’ co-roinn na h-oibre ri athair. Cha robh Griogar ach bliadhnà no dha nà bu shine na Dòmhnall is b’ aithne dhaibh a chéile. Thàinig esan is shuidh e is bheachdaich e air Thusa, is chuir e iomadh ceist oirre — ceistean, mar a thubhairt Mòr, nach bitheadh de bhathais ach aige fhéin am faighneachd — is fhreagair iad no leig iad a cheistean mu ’n cluasan, a réir an toil. Is nuair nach do fhreagair iad cha di dh’ éignich e iad.

Ach bha caran aca ri dhèanamh is b’ fheudar dhaibh Thusa is Griogar fhàgail leotha fhéin car tacan. Bhuail e air inntinn Ghriogair gum bu mhath an t-ám dha faotainn a mach an robh an cridhe aice a’ bualadh gu nàdurra. Gu teòma chuir e òrdag ri cùl a dùirn is a mheur gu h-aotrom air a’ chuisle mhór a tha a’ ruith troimh ’n ghàirdean chun a’ chridhe. Bha an làmh is an gàirdean blàth is air dheagh shumadh is bha Griogar ag amharc le mór thlachd orra mun tug e sùil air uaireadair. Ach bha e duilich dha a’ bhuille a lorg, is ged a bha e a’ coimhead air uaireadair chan amaiseadh e air cunntas oir bha inntinn falamh, fàs. Thog e a shùil bho ’n uaireadar is bha a làmh a’ laighe gu h-aotrom air an t-suidheachan far am mionnaicheadh e am bu chòir Thusa a bhith ’na suidhe. Cha robh i idir anns an rùm. Chan fhaca is cha chuala e i a’ falbh. Am b’e gun do chaill e fhaireachadh air son mionaid? No an do bhuail meur de

[TD 74]

’n tinneas-tuiteamach e? Bhrist fallus fuar air a mhala is bha e ’ga shuadhadh le neapaigin-pòca nuair a dh’ fhosgail an dorus, is thàinig an triùir aca air ais. Ma mhothaich iad gun robh e car troimh-a-chéile cha tug neach iomradh air, is an uair a bha e a’ leigeil beannachd leotha, thubhairt an dithis aca, Mór is Dòmhnall, gun robh e làn dibeathte tadhal nuair a b’ àill leis.

Ged nach tug Mòr iomradh air, mhothaich i gum bu tric a dh’fhalbhaidh Thusa bhuaipe ged nach fhaca ise riamh i a’ falbh. Aon mhionaid bhitheadh i ri taobh, is an ath mhionaid cha bhitheadh ròinnean ann dhith. Thigeadh i gu sàmhach, gun fhios dhi, ach ann an seadh cha do chuir seo ìongnadh no eagal oirre.

Bu mhotha gu mór leatha an coltas a bhitheadh air Thusa mas e is gun robh Mòr mì thoilichte le nì a rinn no nach d’ rinn Thusa. Ar le Mòr gum pluisgeadh is gun seargadh Thusa mar ròs a bha ’na bhlàth an aon mhionaid is air an do shéid anail reòidhte a’ Gheamhraidh an dara mionaid. Nuair a chitheadh Mór an t-atharrachadh snuaidh bhitheadh i air a leòn chun a’ chridhe, is ghabhadh i leithid de aithreachas is nach bitheadh fois aice gus am faiceadh i ath-bheothachadh ann an aodann Thusa. Cha b’ aithne dhi gun do chuir guth no gearan bho Dhòmhnull searg air a blàth riamh. Shuidheadh e ag amharc oirre gu tosdach, aoibhneach, mar bu tric a shuidh Mòr fhéin ag amharc air naoidhean anns a’ chreathall.

Bha Dòmhnull toilichte nuair a thadhladh Peigi. Air son Mòr, bha i pailt cho aoidheil is a bha i riamh. Bhitheadh i fhéin is Peigi a’ bruidhinn air naidheachdan a’ bhaile, air prìs uighean no air fasanan ùra, ach dòcha ann an teis-meadhon a’ chomhraidh dh’éireadh Mòr is chuieadh i a gàirdean mu ghuaillean Pheigi is theireadh i, “Bitheadh foighidinn agad, a ghràidh,” is choimhead-

[TD 75]

adh iad thar an guaillean air Thusa. Theannadh Mòr an uairsin air ìnnse mu dhèanadasan Dhòmhnaill; mar a sheasadh e fad leth-uair a thìde air latha samhraidh, ag amharc air an dealan-dé ’ga shlaodadh fhéin ás a chochull; no air loinnearachd an tairbh-nathrach; is air a sgil is air eòlas air obair talaimh; is mar a bheireadh e dà dhias ás talamh nach robh roimhe seo ach ag giùlan a h-aon.

Ach bhitheadh eagal air Peigi an uair sin, oir bhruidhneadh Mór mar gun robh i a’ dèanamh aithris air neach a bha a cheana air siubhal.

Is cha robh guth air pòsadh. Air an latha seo nuair a bha Dòmhnull is Peigi leotha fhéin ’s ann a thubhairt Peigi: “Feumaidh thu faotainn cuidhte dhith nuair a phòsas sinn. Cha bhi i anns an aon taigh rium.”

Thionndaidh Dòmhnall is thog e — — —

… Cha robh an corr anns an eachdraidh, is mun do dhùin an doctair an leabhar ruith e a mheur sìos far an deach duilleagan a shracadh ás. Cha b’ e seo a’ cheud turus a leugh an doctair an eachdraidh bho thàinig e a dh’amharc thairis air an taigh-chuthaich far an robh Dòmhnall a nis air a chùbadh.

Bha Dòmhnall iomadh bliadhna nis anns an taigh-chuthaich — deich mun tàinig an doctair, is cóig bho thàinig — ach an diugh anns a’ chamhanaich fhuair an doctair marbh e. Dh’éirich an doctair aig breacadh an latha oir bha e car an-fhoiseil. Dòcha gun do mhothaich e air an fheasgar an dé gun robh an t-adhar ro-uaine, deàlrach; dh’fhaodadh gun robh cùram air mun tigeadh reodhadh a mhilleadh na fluraichean air an robh e fhéin is Dòmhnall cho measail.

Ann an glasadh an latha fhuair e Dòmhnall ’na shuidhe faisg air preas de ròs is bha an àile cho cùbhraidh, geur ann an sàmhchar na maidne, is gun robh e an dùil gun

[TD 76]

robh mionnd no spìosraidh aig Dòmhnull ’na laimh còmhla ris am fhlùr eile. Bha aodann gu sèimh, ciùin, mar neach a bha a’ feitheamh gu dòchasach aig beul cuain, no mar neach a bha ag éisdeachd ri ceòl nach cluinneadh ach a chluas fhéin.

Thubhairt an doctair ris fhéin, mar a thubhairt e iomadach turus, “Tha fios nach d’ rinn an duine màlda seo murt. - - - Ach có leughadh ann an aodann neach sam bith a bha fo ’n tughadh ud dé a rinn no a smuaintich e?”

Choisich an doctair air ais is thug e òrdugh do dhithis fhear, a bha ag obair mu ’n àite, iad Dòmhnall a ghiùlan chun an àite far am bitheadh an t-ùr-mharbh air a shìneadh, “… gus am faigheadh e fhéin fàth air fhaicinn, chum ’s gun sgrìobhadhe chun a-luchd …” luchd-ùghdarrais dé bu mheadhonbàis dha.

Thug e mach an leabhar is leugh e a rithist an eachdraidh a bha a’ cur dragh-air. Cha robh an còrr ri fhoghlum. Chaidh e sìos far an robh Dòmhnall fhéin is choimhead e air an aodann nach robh a nis cho doilgheasach ri aodann leanaibh a bha air chall. Is ann a bha e mar naoidhean ann an cadal suaimhneach. Dh’ fhaighnich e de ’n dithis fhear dé a rinn iad leis na flùraichean a bha aige ’na làimh. Sheall iad air a chéile mar gun robh gné de dh’eagal orra.

“De na flùraichean?” ars an dara fear, ach anns an aon anail thubhairt am fear eile: “Thilg sinn air falbh iad.”

Thionndaidh an doctair air falbh gun ghuth riutha. Có ach e fhéin aig an robh cùram de b’ aobhar bàis do Dhòmhnall, chionns nach robh bean no bràthair, no neach eile a bha a’ dol a bhith a’ faighneachd mu dhéidhinn.

Air feadh a’ ghàraidh bha àile nan ròs is a’ mhionnd, is an spìosraidh ’na laighe trom ann an teas na maidne.

[TD 77]

Adhaircean mora

NUAIR nach robh a’ dol leis, bhitheadh Uilleam a’ gearan gun robh e a’ fàs crom, crasgach — ach cha bu nàire sin dhà, oir nach robh an t-ogha a nis an ám pòsaidh. Thug Uilleam sùil sìos far an robh an ceum coise a’ snaim ris an rathad mhór, is far an robh Billie a’ càradh a’ gheata mu dheich uairean de ’n mhadainn a h-uile latha air son colatha deug no còrr. Bha Uilleam is an t-ogha ris an aon chleas. Bha iad a’ feitheamh ris a’ phosta is cha robh an dara fear na bu shealbhaiche na ’m fear eile a réir coltais. Air son an t-saoghail cha leigeadh fear no fear air gun robh e air bhioran is e a’ feitheamh.

Thug Uilleam sùil air na raontan a b’ aithne dhà cus na b’ fheàrr na ùrlar a’ chidsin, air an lag fhada a chlais e cho dìcheallach am bliadhna mun d’ rugadh Iseabal, is far an robh am feur a’ fàs na bu truime na ann an àite eile: thug e sùil air a’ chàrn chlachan a thog e far an oisean mhath ud a bhris e cho saothrachail is bho ’n do chruinnich e iomadh barr trom.

Dh’fhàg e ceann an t-sabhail, far an robh e ’na sheasamh, is ghabh e ceum a null a dh’fhaicinn ciamar a bha am fochunn a’ dèanamh chionns gun robh earrach math tioram air a bhith ann. Bha am fochunn air tighinn roimhe gu cunbhalach, gorm, is thug e aotromachadh air inntinn air son mionaid. ’Na latha chunnaic e talamh a b’ fheàrr a bha air a chliathadh, is thog e plocan air an robh gathan na gréine a cheana blàth, is bhris e e, a’ leigeil leis an ùir tuiteam bho mheòirean. Gheibheadh an t-ogha — is dòcha na h-iar-oghaichean — math a shao-

[TD 78]

thair. Na h-iar-oghaichean? Bha an ùir ann an cridhe a’ phlocain fuar air a mheòirean.

Thionndaidh Uilleam is sheas e greis a’ coimhead sìos far an robh na carabhanaichean aig na ceàrdan ’nan seasamh far an do chuir iad seachad an geamhradh, is a h-uile geamhradh bho thàinig cuimhne dhà, anns an fhasgadh ri taobh na h-aibhne.

Mun do thionndaidh Uilleam chun an taighe thug e sùil eile air son a’ phosta. Cha robh faireadh air — no air Billie. Bha an geata thar a bhannan. B’ ann aig leithid seo a dh’ám a ghearanadh Uilleam gun robh e a’ fàs sean. Ach cha b’ e seo a’ cheud turus a chaidh a chur gu dùbhlan ach cha do ghéill e roimhe seo — is cha tug e géill fhathast. Thug e sùil dhòchasach far an robh na ceàrdan ag uidheamachadh air son an allabain a rithist.

Anns a’ chidsin, far am faiceadh i dé a bha dol air adhart anns a’ Ghleann, bha Iseabal a’ cur nan cupan air a’ bhòrd, oir aig leth uair an déidh a deich thigeadh Caitrìona, mar a thigeadh i a h-uile latha seachdainn a bha i aig an taigh, bho ’n latha brònach ud a rinneadh bantraich de ’n dithis aca ri linn a’ chogaidh. Ged b’ ioma ceann a chaidh ás currachd bho ’n latha ud, bha cuimhne aig Uilleam air an deuchainn is air an dòrainn, is air a’ ghràin a mhair, an-iochdmhor, ’na chridhe an aghaidh gach Gearmailteach anns an robh anail bheò. An diugh bha Bille, an t-ogha a’ feitheamh litir ás a’ Ghearmailt bho Ilse, a’ bhana-Ghearmailteach, a gheall a phòsadh. Chionns nach fhaigheadh Iseabal coire do nì a dhèanadh Billie cha tubhairt i facal ’na aghaidh. Air leithid seo a latha — is e a’ feitheamh air brath nach robh e tighinn, ghearanadh Uilleam nach robh e cho òg is a bha e.

[TD 79]

“Am faca sibh Caitrìona?” ars Iseabal ris nuair a bha e air suidhe far am b’ àbhaist dhà, far am faiceadh e troimh ’n uinneig earrann mhath de ’n fhearann. Mhothaich e nach do dh’atharraich Billie fhathast earrann a’ chruidh ged a bha e nis air fàs lom, salach. Ach cha robh esan dol a ràdh facal, dòcha nan robh e air a theanga a chumail na bu trice nach robh Billie air gabhail anns an arm, is nach robh a h-aon de ’n dithis aca an diugh a’ feitheamh brath ás a’ Ghearmailt. Ach bha an saoghal air atharrachadh. Nuair a dh’fhalbh na h-eich dh’ fhalbh móran de na seann dòighean còir leo, dh’ fhalbh an tlachd. Cha robh ann an obair fearainn an diugh ach ceàird eile. Nuair a bha esan an aois Bhillie bha gach nì an crochadh air eòlas fhéin. Bheachaicheadh Uilleam air gach sgùraidh — air a chumadh, air a dhuirche, air a luaths. Bheireadh e fainear neart na gaoithe, is a h-àird mun canadh e, “Bithidh mi ri cur sìl an diugh.” Is e a bha aig Billie ach fàisneas a’ Bh.B.C. B’ e a’ bheat a bhitheadh Billie a’ pàidheadh an uair a bha esan air a bhith toirt taing do Iain Garbh is iad air a bhith a’ caithris anns a’ bhàthach is agh aige air a’ cheud laogh. B’ e Seumus Ruadh, an ceàrd, a thainig g’ a chòmhnadh an uair a bha eagal air gun robh an galar-greidh air an each bhallach mhór. B’ e Seumas nach gabhadh pàidheadh, no taing, ach a thubhairt anns an dealachadh, “Bha sibhse riamh math dhuinne is cumaidh sinne sin air chuimhne.

Càit an diugh am faighte duine cho eòlach ri Seumas Ruadh? Ghàir Uilleam ris fhéin is ged a thug Iseabal sùil air fhaoineas cha robh a’ chridhe aige a dh’innseadh dé am beairt ris an robh e. Ghàireadh e fhéin agus Seumas Ruadh air a’ char a rinn Seumas ach cha robh fios dhà fhathast an gàireadh e air a’ char a rinn e fhéin.

[TD 80]

Bha Uilleamh a’ cuimhneachadh air an turus a thàinig balach gasda a bha dol a bhith gabhail dhealbhan de na ceàrdan is a bha an dùil a bhith sgrìobhadh mun déidhinn cuideachd. Bha e air tighinn air chuairt ás Lunnain is e a’ fuireach ann an Ludse Chnoc Na Spearraig, a bha nis ’na tigh-òsda. Chionns gun robh meas aig Uilleam air na ceàrdan, nuair a thuig e gun robh am balach am beachd an tadhal is a bhith a’ còmhradh riutha, gu nàbail chuir e Seumas ’na robhadh. Nuair a chaidh iad sìos bha sùil aig Uilleam gum bitheadh gach neach air a nigheadh is air a chìreadh, is gach nì gu h-òrdail. An àite sin, ged a bhitheadh bodach-ròcais na bliadhna ’n uiridh air tighinn ’na choinneamh, cha bhitheadh Uilleam air am barrachd iongnaidh a ghabhail na ghabh e, an uair a thàinig Seumas a mach. Bha gach bean is balach, gach nighean is naoidhean air an aon seòl. Cha robh taghadh ri dhèanamh eadorra. Na cinn a bh’ àbhaist a bhith air an cìreadh gu réidh, min, is a air dhath raineach an fhogair, bha iad an diugh cho mì-rèidh, meirgeach, ri bian an t-sionnaich ruaidh a bha air a bhith anns an ribe fad trì latha. Eadar sùith agus salachar is gann gun aithneachadh Uilleam neach bho neach. Bha gach aon aca is a smeigid air a tharraing a stigh ri bhrollach, a’ coimhead fo na meath-shùilean, cho fiadhaich ri tairbh Ghàidhealach air an robh stùic.

Gun nàire gun athadh, gu suairce modhail chuir Seumas fàilte orra mar air co-ionnan. Thubhairt e gun robh fuil cho uasal is a bha anns an rìgheachd a’ ruith anns na cuislean a bha a craobhadh ’na cholunn; gum b’ ann bho na Stiùbhartaich rìgheil a thàinig iad. Is chrom gach ceann peallagach, caiteanach mar gum b’ ann ann an aont ris. ’Na chridhe bha Uilleam de ’n bheachd gun robh iad a’ falach fiamh a’ ghàire. Ged a chaidh an ruag-

[TD 81]

adh bho ’n oighreachd air an robh còir aca, arsa Seumas, cha robh àite aig gamhlas no mì-rùn ’na chridhe fhéin. Nach robh ogha dha ann an seirbhis na ban-righ, is có bu treuna na e anns an dearg chath? Cha do dh’fhigh cnàimh na sròine aig Seumas fhathast is bha fios aig Uilleam carson a bha t-Sìmean anns a’ phrìosan, is le fiaradh beag de ’n fhìrinn carson nach canadh Seumas gun robh e ann an seirbhis na ban-righ? Is cha robh teagamh aig Uilleam nan cuireadh na maoir-choimhead anns a’ phrìosan earbsa ann an t-Sìmean gum bitheadh am beatha na bu shocraiche is e air an taobh. Chuir moit deàrrsadh anns gach sùil lasrach, dhorcha.

B’fhada bho thug Uilleam urram do Sheumus mar sgeulaiche cothromach, ach a dh’aindeoin sin, gus am feasgar ud cha do chuir e am meas air am b’ airidh i air ìnnleachd inntinn. Nuair a thug Seumas tuairisgeul mionaideach air cleachdan air nach cuala Uilleam ach gann iomradh riamh, ged b’ eòlach e air cliù an tréibh, thug an t-iomradh seo air gach sùil dheàrrsach, dhorcha fàs na bu chruinne. Chrom gach ceann robach, caiteanach ann an spéis fad ’s a bha e ris an aithris. Ach nuair a dhealbh Seumas gach maslachadh is gach peanas cruaidh a dhìoghailt e bhuaipse a thogadh leth an fhacail an aghaidh an iarradas a b’ fhaoine aig a fear-pòsda, dh’ aom gach mnaoi is gach maighdean is chaidh monobhor gearanach suas coltach ri oiteig gaoithe a nì roimh-radh air an doineann. Thuig Seumas gum b’ fheàrr gun an corr leudachaidh a dhèanamh.

Sgrìobh am balach dòigheil gach facal de ’n eachdraidh annasach seo — oir nach b’ e chluas fhéin a chuala, is a shùil fhéin a chunnaic? Aig crioch na h-òraid thug Seumas cuireadh cùirteil dhà fhéin is do ’n bhalach a dhol a steach do ’n teant-teant nach fhaca Uilleam

[TD 82]

riamh a leithid ged b’eòlach e orra. Aig an dearbh ám is a thog Seumas a ghàirdean shéid oiteag gaoithe troimh na luideagan a bu mhuinichill dha, is thubhairt Uilleam ris fhéin gum b’ ann ás Acha na ceàrdaich a thàinig na luideagan oir b’ e Iain Garbh an aon fhear a bha ri àrach mhuc anns an nàbachd. Ach ge b’e eile an easbuidh a bha air a’ bhalach cha robh cion mothchaidh air a shròin; is dhiùlt e. Bha cabhag air.

Chionns gun deach e an urras air tréibhdhireas Sheumuis, bhuail a choguis air Uilleam is bhitheadh e air a chuir ’na aire, ach an uair a bu mhath leis a’ ghille cabhag a dhèanamh air Cnoc na Spearraig, is a thubhairt e mar leisgeul, <eng>“I have a scoop of the first water,”<gai> cha do thuig Uilleam is cha b’ e am modh faighneachd. Cha do ghearan e fhéin riamh ach cnatan no gréim de ’n lòinidh.

Ach bha Lunnain fad air falbh is ged a chuir am balach modhail cuid de na dealbhan is de ’n sgriobhadh gu muinntir na Ludse cha bhitheadh guth air a bhith air mur b’ e gun robh Mórag aig Caitrìona ri cumail na leabhraichean anns an Ludse. Nuair a chunnaic ise iomradh air na Stiùbhartaich is na dealbhan cha do lasaich i gus an d’ fhuair i feadhainn de na leabhraichean, is thug i fear do dh’Uilleam. Ghàireadh an dithis aca, is leughadh iad an eachdraidh a rithist is a rithist gus an robh i aca air an teanga. Ach ghabh Iseabal trì leuman de ’n chuthach oir cha b’ e mhàin gum b’ e Stiùbhartach a bha na h-athair ach b’ e Stiùbhartach a phòs i.

Bu bheag le Uilleam crosdachd Iseabail a dh’iarr na leabhraichean a losgadh. An gàireadh am bana-Ghearmailteach aig nach robh ach beagan Beurla agus aig nach robh Gàidhlig idir còmhla ri Uilleam? An tuigeadh ise a dhòighean is a bheairtean? Cha tuigeadh idir.

[TD 83]

Ach ceangailte ri gach smuain air Mórag bha an smuain gun canadh i, bho bha i trì bliadhna gus an robh i trì bliadhna-deug: “Pòsaidh mise Billie nuair a bhitheas mi mór is bithidh banais againn anns an t-sobhal.” Is theireadh Uilleam rithe. “Is dannsaidh mi fhéin a’ cheud dannsa.” Cha robh guth air sin an diugh. Ach b’ e Iseabal fhéin a chuir gu neochionntach a’ bheairt ann an ceann Uilleim. Gach turus a chitheadh i iomradh ann am pàipeir ar nì sean no ùr a bha i am beachd a mheudaicheadh cliù na h-Alba, ghearradh i ás e is rachadh a chur gu Ilse. Mar a theireadh Iseabal: “Dé fios a tha aig an nighean air àillte ar dùthcha no air caoimhneas a’ mhuinntir mur fac i ach an-iochmhorachd shaighdearan a fhuair buaidh an deigheas spàirn chruaidh?”

Mar sin chan fhaca Uilleam beairt na b’ fheàrr na na dealbhan is an eachdraidh a chuir gu Ilse. Cha b’ e làmh sgoileir a sgrìobh an litir ghoirid a sgrìobh e. Dòcha gun robh an aois a’ cur crith ’na làimh, no dòcha gum b’ ann a chionns gum bu tric e a’ gearan gun robh Billie air gob gach peann a mhilleadh le chuid sgrìobhaidh is gum bu ghann a rachadh aige air ainm a chuir gu soilleir air leabhar a’ phension — ach nach robh an leabhrachan ann — is na dealbhan? Is nach bu leòir gun tubhairt e gun robh na Stiùbhartaich uile a’ gléidheadh nan seann bheusan is nan seann chleachdan is gun robh iad a’ cur fàilte chridheil oirre.

Ach mur ruigeadh saighead Uilleim an targaid is ann a bhitheadh banais Bhillie anns a’ Ghearmailt is cha bhitheadh Uilleam no Mòrag ri dannsa. Rinn e osna throm. Thug Iseabal sùil thuigseach air, is ged nach robh ach gann a bhith beò aice eadar e fhéin is Billie an ceartuair, ar leatha gun robh an aois a’ toirt sùghadh air bho chionn ghoirid is thubhairt i gu caoimhneil: “Is ann

[TD 84]

is fheàrr dhuibh-se ar cùpa a ghabhail, is gun a bhith a’ feitheamh ri Caitrìona.”

Ach leis an fhacal thàinig Caitriona fhéin a stigh.

Chuir i fàilte air Uilleam mar a b’ àbhaist: “Is ciamar a tha sibh fhéin, Uilleam?” ars ise.

“O, bu ladarna a bhith gearan,” ars Uilleam is e a’ cur ’na chùpa dà chnap siùcar a bharrachd air na bha Iseabal am beachd a dh’fhòghnadh dhà. Nan gabhadh esan comhairle Iseabal is acuid doctaireachd, cha b’ fhada a bhitheadh gréim air cnàimh, is an uair sin bhitheadh i air cùrs’ eile. Cha bhitheadh fois aig Uilleam gus am bitheadh ogha aig Iseabal. Cha robh fios de ghnè togail a bhitheadh aig Bana-Ghearmailteach air leanabh. Rinn Uilleam osna eile is thubhairt Iseabal: “Lìon mi cùpa m’ athar mun tàinig thu, Chaitrìona. Ar leam gun robh thu neoni bheag fadalach.”

“An-tà chan eil mi ag ràdh,” arsa Caitrìona. “Bha mi greis a’ sabaid ris a’ gheata. Theab nach d’ fhuair mi a stigh idir.”

“Dé a bha ceàrr air?” ars Iseabal is i ’na suidhe ag òl tea gun shiùcar gun bhainne air an t-seachdain seo, is gun e tighinn rithe. “Nach robh dùil agam gum faca mi Billie ris?”

“Chaidh an geata a thoirt thar a bhannan — ach chaidh fhàgail air leth-chrochadh,” arsa Caitriona, is a chionns nach robh i air son aimhreit thubhairt i: “Ach fhuair mi stigh ceart gu leòir. Cha robh agam ach a shlaodadh an dàrna taobh. Cuiridh Billie air dòigh e nuair a thilleas e.”

“Is fheudar gun tainig nì ceàrr,” ars Iseabal mum faigheadh Uilleam coire dha.

“O, cha robh coltas air dad a bhith ceàrr,” arsa Caitriona is i a’ gabhail gréim de ’n fhuineadh bhlasda aig

[TD 85]

Iseabal. “Bha e fhéin is Mórag a’ bruidhinn is a’ gàireachdaich aig dorus na Ludse nuair a sheall mi.”

“Dìreach,” ars Uilleam, “’ga cumail bho h-obair aig an ám seo de ’n latha. Chan eil an còrr tùr aige.”

“Dòcha nach bi i fada ag obair ann,” ars Iseabal gu còmhraiteach. “Nach cuala mi fuaim air gun robh an t-Amaireaganach air tilleadh am bliadhna a rithist. Saoil am pòs i e?”

“Dé an t-Amaireaganach a tha seo?” dh’fhaighnich Uilleam is làmh fhuar mu chridhe.

“Nach eil, athair, an t-Amaireaganach a tha air son Mórag a phòsadh. Nach eil e air tighinn bliadhna an déidh bliadhna a nis. Tha mi a’ tuigsinn gu bheil de dh’ airgead aige na cheannaicheadh leth ar dùthcha. Thug e airgead thar àireamh air tairbh aig féill Pheairt an turus mu dheireadh a bha e an taobh seo.”

“Ciod e a thubhairt thu? Car son nach do dh’innis thu sin dhòmh-sa roimhe seo?” ars Uilleam is e a’ sgleogadh a chùpa anns an t-sàsar. Ach cha chual’ e dé an freagairt a thug Iseabal dhà. Bha e a’ faicinn a rithist an dealbh aig Seumas Stiùbhart is a shliochd, is iad ’nan luideagan, an dealbh a bha a nis anns a’ Ghearmailt, an dealbh a chuir Billie gu feitheamh air brath nach robh a’ tighinn, dealbh a chuireadh nach bitheadh ogha aig Iseabal a bha mu thràth air a togail leis an smuain. Chan fhaigheadh e maitheanas anns a’ bheatha seo no ann am beatha eile. Cha b’ airidh e air. Is rachadh Mórag a null a dh’Amaireaga. Cha bitheadh banais anns an t-sobhal. Is cha dhannsadh e aig banais.

Nuair a thàinig e thuige fhéin bha Caitriona, a dh’éisd móran bho Iseabal mu dhéidhinn deagh bheusan na Bana-Ghearmailtich, a’ leudachadh air beartas is air fiughantachd Ted, an t-Amaireaganach.

[TD 86]

“Hu,” ars Uilleam is e air a ghonadh, “Nach fhada bho chuala tu, ‘Bi adhaircean móra air crodh a tha fad as.’ Sin mar a thachair dhut fhéin is do Iseabal an seo. Cha b’ ionnan a b’ fheàrr dhi fhéin is do Bhillie a bhith air companaich fhaotainn anns an dùthaich as an d’ rugadh iad.”

“Mur a h-eil e an dàn dhaibh …” ars Iseabal gu foiseil.

Eadar crosdachd is cabhag chaidh crimeag tarsainn air Uilleam is ghabh Caitriona am fàth tionndadh ri Iseabal. “Nach e sin dearbh bhriathran Mhorag fhein. Chuala mi i ag ràdh an oidhche roimhe gun tubhairt Seònaid aig Seumas Ruadh gum pòsadh i mun robh a’ bhliadhna a mach. Gun robh e an dàn dhi.”

“Nuair a bha Seònaid ri fàisneachd,” ars Uilleam gu tioram — oir cha robh an còmhradh ach a’ cur spealg ’na chridhe — “an tàinig aig Seònaid air roimh-radh a dheànamh air có is i fhein a bha dol a bhith pòsadh?”

“Tha e coltach gun tubhairt,” arsa Caitriona, “Ach cha chanadh Mórag.”

“B’ e sin a gliocas,” ars Uilleam a bha a’ faotainn beagan aotromachadh chionns gum b’ e riamh a bheachd e gum faodte cuimse a ghabhail air geàrr is i ’na ruith.

“Ach,” ars Iseabal, nach robh riamh air son aimhreit, “saoil sibh a bheil fios aig Seònaid air a leithid?”

“Fiosachd no faisneachd,” ars Uilleam is e a’ tarraing a mach bho ’n bhòrd, “chan eil aig a h-aon aca. Ach tha iad beachdail seach a’ chuid mhór de ’n t-sluagh — is bha feum aca air sin. Dòcha gu bheil iad a’ gabhail brath air gòraich is air faoineas an fheadhainn a tha coltach riutsa, Iseabal. Có chuireadh sin as an leth? A bharrachd air a bhith sùileach, beachdail, tha iad righinn ’nam bodhaig is ’nan inntinn — is bha feum air sin troimh na linntean, no b’ fhada bho ’n bha iad air dol

[TD 87]

ás. Ge b’ e an stoc bho ’n tainig iad, tha smioralas de ghnè air choireigin annta a choisneas meas am measg dhaoine nach eil air an dalladh le ’m bochdainn is le ’n dòigh-beatha. Ach fiosachd no fàisneachd chan eil aca seach daoine eile. Sin agad dhutsa.”

Ged nach b’ ann air fiaghantachd nan ceardain a b’ àill le Uilleam a bhith leudachadh, thug an oraid gnè de fhaothachadh dha, ged a shuidh e a’ cagnadh a liop iosal is a’ coimhead air an làr gu dubhasach. Ach cha robh na mnathan aig fois is fear an tighe far a dhòigh, is thionndaidh Caitriona ris. “Ach, o, Uilleam, ars ise, “nach e do bheachdan a chordadh ri Ted. Tha móran creideis aige ann an stoc ceart. Is e a bhitheas air a dhòigh nuair a chluinneas e do bheachdan a thaobh smiorlas nan Stiùbhartach. Is a chionns gu bheil sinn a’ bruidhinn orra-a bheil na dealbhan is an eachdraidh ud agaibh fhathast? An eachdraidh a bh’ anns mhagasan? Ma tha, bu mhath leum an sealltainn do Thed.”

“Agamsa, a Chaitriona?”, ars Uilleam aig nach robh sùil ri leithid de cheist, ach do ’n tigeadh e gu nàdurra e fhein a ghléidheadh le coire fhaotainn do neach eile mun faighte coire dhe chéin. “O, eudail, “lean e air, “tha Iseabal an seo an còmhnaidh a’ sgiobhlachadh. Is gann a dh’fhàgas i fiù is am peann agam leis an cuir mi m’ ainm ri leabhar a’ phension — mur bi seann pheann ann air a leth chagnadh aig Billie. The e cho math nach eil mise ri móran sgriobhabh. Ach an do ghléidh thusa seachad iad, Iseabal?”

“An e mise?” ars Iseabal, “is i a’ toirt crathadh neo-abhaisteach air a ceann, chionns gun robhar a’ faotainn coire dhi air gach taobh. “Chuirinn am mullach an teine iad nam bu leam iad. Ach, a Chaitriona, nach robh feadhainn dhiubh aig Móraig? Nach seall thu an fheadhainn sin dha?”

[TD 88]

“Tha ise ag ràdh nach eil sian a dh’fhios aice càit bheil iad an diugh. Ach na cuir thu fhéin mun cuairt. Is coma.”

“Uill, a Chaitriona, “ars Iseabal ’ga comhaireachadh, “saoilidh mise gur e Mórag a tha glic. Chan aithne dhomsa cuin a chaidh leithid a mhaslachadh a dheanamh air mo dhùthaich is air mo chuideachd. B’ e mo comhairle dhutsa gun iomradh idir a thoirt gu bheil an leithid anns an àite.”

“Ach Iseabal,” arsa Caitriona, “is thusa nach eil a’ tuigsinn. Is a bana-Stiùbhartach a bh’ ann am màthair Ted. Is ann bu mhath leis a dhearbhadh gur ann bho na Stiùbhartaich seo a thàinig e. Sin agad.”

Bho ’n ám a tharraing Caitriona a ceud ràn theagamh nach do dh’éisdeadh rithe le leithid de dhlùth-aire. Is gann gun do tharraing iad anail gus an tubhairt Iseabal, is i a’ bruidhinn mar gum b’e cànan ùr annasach a bha i a’ bruidhinn is teagamh aice ann am brìgh gach facal: “Chan eil thu fhéin ag ràdh gum bu mhath le Ted a bhith a’ craobh-sgaoileadh gur ann bho na ceàrdan a thàinig cuideachd a mhàthar?”

“Is ann a bhitheadh e ro-thoilichte,” arsa Caitriona.

“Na bitheadh gnothach aice ris. An dearg amadan. Chan e fear stuic a th’ ann.”

“Làn fhear stuic,” arsa Caitriona is i a’ cur sìos a cupa. “Fear aig a bheil an deagh aithne air fuil ann an duine no ann ainmhidh.”

“Saoil an cuala e,” thubhairt Uilleam gu tioram, “gu bheil Seumas ag agair càirdeas air a bhan-righ Ealasaid? Is ann bho na h-aon Stiùbhartaich a thàinig iad.”

“Chan eil mi ag ràdh nach e an aon fhuil a th’ annta,” fhreagair Caitriona is i cho tioram ris. “Faodaidh e bhith nach robh fàinne òir leis, ach cha mhill sin an fhuil.”

[TD 89

“Is math bàthach ghlan,” ars Uilleam.

“Cha tainig sìol á grunnd de mach tigeadh dùbhdan le bhith ’ga shìor shuadhadh, ma tha creideas ri chur ann an gliocas an t-sean-fhacail.”

“Ach na ceàrdan,” ars Iseabal a bha air a h-anail fhaotainn.

“Agus na Stiùbhartaich rìgheil,” ars Uilleam gu fanaideach. “Có leis nach bu mhath a bhith ag agairt càirdeas air a Bhan-righ Ealasaid?”

“Cha bu mhath le Ted.”

“Ach bu mhath leis a bhith ag agairt càirdeas air Seumas Ruadh, an ceàrd?” thubhairt Uilleam gu do-chreideach.

“Bhitheadh e coma,” arsa Caitriona gu goirid.

“Ach na ceàrdan?” ars Iseabal a rithist, air a h-uamhasachadh. Chaidh a togail anns a’ bheachd, ged nach aidicheadh i e, is ged nach do chuir i ann am briathran riamh e, gum b’ fhiughanta an duine beartach na ’n duine bochd; gum b’ fheàrr am fear aig nach robh e ach na dh’fhóghnadh dha na ’m fear aig an robh saibhreas neo-aithriste; gum b’ fhearr buileach an duine dòigheil, dìleas, air nach robh ach eagal Dhé, a phàidheadh mar a gheibheadh e-á chuideachd fhéin. Bu neònach ’na sùilean am fear nach cuireadh aont ri beachd cho tùrail, ceart.

“Nach b’ fheàrr dha a bhith ’ga shloinneadh fhéin, “thubhairt Caitriona, “bho ’n cheàrd a rinn adhartas le fhiughantas fhéin na bho mór-fheadhainn na tìre de nach eil air fhàgail ach slige chòsach? Is e sin beachd Ted.”

Thubhairt Uilleam, a bha ’na thosd car tacain, ris fhéin, gun robh Caitriona, coltach ri Iseabal, ag iarraidh ogha. Chan fhac e riamh cho rag i ged bu tric a chunnaic e ceàrr i. Ach nach robh a h-uile duine a’ dol an aghaidh

[TD 90]

a nàdur an diugh. Saoil an do mheall Mórag i fhéin e, no an robh ise i fhéin a mealladh? An robh e dol a chall Mórag do ’n choigreach mar chaill e Bhillie? Dheànadh e aon oidhirp eile. Thionndaidh e ri Caitriona: “Ach a Chaitriona, mun toir ar teanga dhuinn barrachd is is urrainn duinn a chagnadh, innis thusa dhòmhsa a bheil Mórag am beachd Ted seo phòsadh?”

“Latha tha is an dàrna latha chan eil, “thubhairt Iseabal car tùrsach, oir bhitheadh ise a’ cur a’ mheas a choisinn e air cliamhainn airgeadach, dòigheil. “Chan eil fios agamsa có ris a tha i a’feitheamh.”

Choimead Uilleam sìos air a’ chladh le chlachan glasa is thàinig e ’na inntinn gun robh móran a’ feitheamh — e fhéin — is Billie — is an cladh.

“Dòcha nach eil ann ach an dara taobh de ’n sgillinn,” chuala e Iseabal ag ràdh, “ach thuiginn na b’ fheàrr e nam b’ ann air a’ Bhan-righ a bha e ag agairt càirdeas.”

“Dìreach,” arsa Caitriona, “mar a tha na Gearmailtich cho measail air neach aig a bheil tiotal, mar a tha iad fhathast a’ toirt urraim mhóir do neach a tha a’ cosg ‘Bhon’ mar roimh-ainm. Mar a thubhairt thu fhéin, an dara taobh de ’n sgillinn.”

Bhris fallus fuar air aodann Uilleim. “Chan eil thu fhéin ag ràdh rium gu bheil spéis mar sin aig na Gearmailtich do rìghrean, no do dhaoine do ’n t-seòrsa sinn. Chan eil rìghrean aca fhéin.”

Bha Caitriona uair an dùil, mar a bha an triùir aca — ged nach aidicheadh ach Uilleam e — gum pòsadh Billie is Mórag, is thubhairt i gu searbh. “Chan eil teagamh ann. Nan robh Billie air am barrachd uaill a dheanamh air càirdeas ri rìghrean — ge be cho fad ás — chan eil mise ag radh gun robh e cho fada feitheamh fios ás a’ Ghearmailt.”

[TD 91]

Thuig Iseabal gun do leòn ni-eigin a banacharaid mun do bhruidhinn i air an t-seadh seo, is bha i ’na tosd.

Bha luchd air cridhe sgìth Uilleim a bha a’ cur bacadh air a theanga.

Bha fios aig Caitriona gun do leum a teanga oirre is bha i fhéin sàmhach a’ coimhead air na duilleagan am bonn a’ chupa.

Anns an t-sàmhchair aimhreiteach, bhrònach seo chual iad neach a’ feadaraich port aotrom. Dh-éisd iad is chuir iad faclan ris an fhonn: “Mórag bheag nighean Mhurchaidh an t-saoir, is aotrom a dh’ fhalbh i, is aotron a dh’fhalbh i phòsadh.”

Choimhead iad air a chéile, ach nuair a thàinig Billie a steach bha gach sùil air. Bha esan cho sunndach, deas is gun do dh’fhairich gach aon aca aotromachadh spioraid mun tuirte gu aoidheil: “Is tha sibh fhéin gu fiùranta an diugh, a Chaitriona? Nach ann a tha an latha breàgha?”

“Tha mi anns an àbhaist,” arsa Caitriona is i ro-chùramach a nis mun abradh i facal ás an rathad.

“A bheil thu airson cùpa?” arsa mhàthair.

“Mise?” arsa Billie. “Chan eil, tapadh leibh. Cha do dh’atharraich mi ear-ann a’ chruidh fhathast.”

Cha tubhairt Uilleam mar a dh’ fhaodadh e: “Is cha do dh’atharraich an dé no bhòindé — ged bha e iomchaidh.” Cha robh an dràsda air aire ach gun robh Billie a rithist ri Mórag Bheag, fad’ s a bha e a’ feuchainn a phòcaidean, is a shùil a bha làn mire air a sheanair. Mu dheireadh tharraing e dà “air-mail” as a phòca. Air dha an seòladh a leughadh shìn e fear dhiubh do sheanair.

“Is ann leibhse a tha an litir seo,” ars esan. “Chionns gur ann ás a’ Ghearmailt a tha i, bha dùil agam gum b’ ann thugam fhéin a bha i. Dh’fhosgail is leugh mi i

[TD 92]

mun do thuig mi nach b’ ann leam a bha i. Gabhaidh sibh mo leisgeul?”

Ged a bha an sùilean air, phaisg Uilleam an litir ’na dà leth mun do chuir e ’na phòca i is thubhairt e gu suairce, “Nach coma. Dé bhitheadh aig Ilse ri ràdh riumsa nach fhaodadh an saoghal a leughadh?”

Air a ruigheachd gu mór, thionndaidh Iseabal ri Billie is dh’fhaighnich i: “Dé a chuir Ilse a sgrìobhadh gu do sheanair?”

“Dà nì,” arsa Billie, aodann làn mire. Bha Uilleam, sean, sgìth, a’ coimhead troimh ’n uinneig far an robh clachan glasa foiseil a’ chlaidh.

“Bha i airson taing a thoirt dha air son a shuairceas. Ged tha na Stiùbhartaich a’ feitheamh ri fàilte is furan a chur oirre chan eil iarraidh aice a nis a dhol an dàimh riutha — ged bu rìgheil an cinneadh. Gléidheadh gach muinntir an cleachdan fhéin. Tha ise am beachd a bhith a’ pòsadh balach ab’ aithne dhi bho ’n thug i a ceud ceum ás a creathaill.”

Mun d’ fhuair na mnathan briathran a chur air aon de ’n fhichead ceist a bha a’ tighinn air ghoil ’nan inntinn, thubhairt Billie is e a nis aig an dorus. “Chan e Ilse leatha fhéin a tha a’ cur brath thugaibh. Tha Mórag a’ cur brath thugaibh cuideachd. Tha Mórag ag ràdh gum bitheadh e cho math dhiubh a bhith a’ reiteach an t-sobhail air ar socair.”

Dhùin an dorus is chuala iad a rithist e ris a’ phort.

“Mo cheap,” ars Uilleam. Dhùin an dorus is gun sùil air clachan glasa fuara a’ chlaidh, le ceum goirid, cabhagach rinn Uilleam air an t-sobhal.

“Nach gabh thu cùp eile, a Chaitriona?” ars Iseabal. “Cha d’ fhuair mi blas air an fhear ud leis a h-uile nì a bh’ ann.”

[TD 93]

“Tha mi coma ged a ghabhadh,” thubhairt a nàbaidh.

Tharraing iad a stigh na séirichean is chuir iad an uilleannan air a’ bhòrd, is bha iad ’nan tosd gus an tubhairt Iseabal, “Cha tug i guth na taing air na dealbhan a chuir mise thuice.”

Cha do fhreagair Caitriona is feamh a ghàire air a h-aodann. Càit an deach a’ chuid eile de na dealbhan — nuair nach robh gin aig Mórag a shealladh i do Ted?

[TD 94]

An neochiontach

CHA SAOIDH is cha seanachaidh mi, ac hchionns gur tric nach freagair mi do cheistean — oir is minig dhomh a nis a bhith domhain ,nam inntinn fhéin — aithrisidh mi dhut an dràsda earrann de eachdraidh mo bheatha. Ged a chunnaic mi dòrtadh fala, is euceartan, is iomadh gnìomh grànda, chan ann air na nithean sin a bhithinn a’ beachdachadh ach anns an dol-seachad. Dhì chuimhnich mi móran, is chan eil a’ chuimhne cho eagnaidh, ceart is a bha i, ach tha nithean ann air am bu mhath leam eachdraidh a dhèanamh, is tha iadsan air an gràbhadh ’nam inntinn nas doimhne na tachartasan an latha an dé.

Nuair a bha mi aon ochd-bliadhna-deug a dh’aois chaidh mi gu muir còmhla ri Dòmhnall Og, bràthair mo mhàthar. Mun robh mi fichead bliadhna is iomadh clisgeadh is gàbhadh a bha air mo chùl. Ach bha mi ’nam mharaiche math is b’ aithne dhomh — ar leam — an aire a thoirt orm fhéin.

Air latha geal earraich bha sinn taobh a tuath de Eirinn is sinn a’ dèanamh air Cluaidh. Bha sinn am beachd seasamh ann am fasgadh feadh na h-oidhche. Bhitheadh an seòl-mara freagarrach moch a’ mhadainn nuair a dhèanamaid Grianaig dheth le ar luchd.

Le gaoth bho ’n ear dheas bha an deagh astar aice, ged nach robh i fo làn chanbhas, is bha an srann ud aig na ròpan, is na sgailcean ud ri cliathaich a bhitheas ann nuair a mhionnaicheas tu gu bheil tlachd aice fhéin a bhith ris na stuaidh. Cha robh an sgioba ro thrang, ach a chionns nach robh oifigeach riamh nach robh de ’n bheachd nach robh e math do làmh a bhith ’na tàmh, bha caran beaga ri ’n dèanamh.

[TD 95]

Bha mi fhéin is Iain Ileach, a ghabh air fhéin m’ ionnsachadh ris gach cleas — math no dona — bha sinn ri snaim ròpan. Ged a chuir mi móran de mo thìde seachad còmhla ri Iain, b’ e neach e nach do leugh mi riamh. Bha e ioma-thaobhach. Bha e dòcha aon deich bliadhna fichead a dh’aois, ’na sgealb cho fada ri langa, is gun fheòil air cnàimh. Bha a theanga deas gu freagairt gheur, is bu tric a tharraingeadh i e ás a theinn. Ged bu tric a gheibhinn-sa coire air a sgàth, bha e cho toilichte air mo chuideachadh air an làimh eile is nach b’ fhada a mhaireadh m’ fhearg ’na aghaidh. Cha robh agam ach an t-aodann fada ud fhaicinn, na sùilean beaga liatha a’ deàrrsadh le mir, is an deud fhiacal — bho ’n robh a dhà air chall o dorus a bheòil — fosgailte ann an craos gàire, is thraoghadh m’ fhearg. Bha e air innse air son dòcha an deicheamh turus — is gach turus air dhòigh na bu neònaiche na chéile — ciamar a chaidh an dà fhiacal a chur ás, is bha sinn air tionndadh ri a bhith a’ bruidhinn air ar pàidheadh, nuair a mhothaich sinn do dhithis de na h-oifìgich a’ sguabadh a’ chuain le ’n glainne. Cha do chuir sinne móran seadh ann an sin is theann sinn ri cunntas a dhèanamh air ar pàidheadh. Bha am pàidheadh math — suas ri trì punnd Shasannach anns a’ mhìos — oir bha na seòladairean cha mhór cho gann ris an t-airgead fhéin. Bha an cogadh an aghaidh Napólaion is an Fhraing a nis air bonn fad’s a thàinig cuimhne dhomh — is chan eil mise ag ràdh nach robh an cogadh air bonn mun d’ rugadh mi. Ach is coma leam. Bha mi fhéin is Iain Ileach a’ cur ris is a’ toirt bhuaidhe, ach ged a chunntainn air mo mheòirean is air mo chorragan, cha tigeamaid air an aon suim. Ach cha chuireadh sin campar air ar spiorad aotrom an latha ud. Bhitheadh sporan math aig an dithis againn nuair a ruigeamaid port.

[TD 96]

Ach mun d’ fhuair sinn cunntas a dhèanamh air gach dòigh a b’ aithne dhuinn air cur ás dha, thug sinn fainear gun robh iomagain nach bu chòir am measg nan oifigeach. Bha an sgiobair e fhéin le glainne, a’ sìor-choimhead air long mhór a bha a’ dlùthachadh oirnn.

Nuair a thugadh an t-òrdugh a h-uile stiall anairt a chàradh oirre bha e soilleir dhuinn nach robh iarraidh aca air nàbachd na luinge, ge b’ e air bith có i. Cha b’ fhada gus an robh sùil a h-uile fear air an long, is am fear a bha eòlach a’ toirt a bhreith fhéin air gearradh a siùil. Ge b’e an reuson a bha againn airson a bhith a’ teicheadh bhuaipe bha a’ chuid mhór de ’n bheachd nach b’ e Frangach a bh’ innte, gum b’ e bh’ ann ach bàta Breatunnach — no aig a’ char a bu mhiosa — Amaireaganach.

Ach ged a bha sinn a’ dèanamh astar anabarrach, bha ise a’ teannadh dlùth oirnn, is mu dheireadh cha robh againn ach siùil a phasgadh — oir le h-àirde ghlacadh i a’ ghaoth bhuainn co dhiubh. A bharrachd air sin, ged nach robh fios agamsa air an uair ud, rachadh càin — dòcha cho àrd ri ceud punnd Shasannach a chur air sgiobair nach leagadh na topsals aige air do long chogaidh tighinn faisg air. Chan e mhàin gum b’ e cron a bh’ ann, ach aig an ám ud bu mhath leis gach sgiobair cumail air taobh an lagha; cha robh fios cuin a bu mhath leo dìon an dearbh long ud bho ’n Fhrangach no bho ’n Spàineach.

Ann am beagan tìde bha i cho teann oirnn is gum faiceadh sinn gu soilleir an samhla a bha air a ghràbhadh air gach long chogaidh Bhreatannach troimh iompadh linn — an leóghann beucach, àrd-leumnach, le chrùn mu cheann.

Cha b’ fhada bha air sùil air, oir leagadh bata-luchda,

[TD 97]

is bha balaich sgiobalta a’ tionndadh is a’ tarraing air na ràimh mar aon duine. Chan fhaca mi iomradh riamh na bu shnasail, m’ fhacal dhut.

Ach cha robh snas an iomraidh a’ toirt tlachd sam bith dhaibhsan a bha eòlach, is mar an teine-dealan chaidh an éibh ’nar measg: “An luchd-glacaidh fòirneartach.”

Thug mi sùil air Iain Ileach is cha do leugh mi na bheireadh misneachd dhomh ’na aodann. Ri m’ thaobh bha Dòmhnall Og. Cha robh duine air bòrd nach do sheas gu sàmhach mur d’ rinn e guidhe fo anail — bho ’n a’ chaiptein gus an làmh a b’ òige. Ged nach bitheadh ach an treas cuid de ’n chuala sinn mu aingidheachd nan eucorach ud fìor, bu mhór e.

Thàinig ochdnar fhear air bòrd is sheas iad ’nan sreang — ceithir agus ceithir mu choinneamh a chéile, is choimhead sinne orra mar gum b’ ann á dùthaich chéin a bha iad air tighinn. Cha b’ e seacaid is briogais air an tearradh a bha orrasan, ach bha iad gu grinn an an seacaid theann ghoirid de stuth mìn, gorm. Bha am briogais farsaing gu math os cionn an aobrann, is de stuth math odhar. Bha am falt, fo bhonaid ghorm, air a cheangal gu snasail le cnota aig mullach an droma. Bha claidheamh-cutach ri taobh gach fear is a réir an coltais bu shùrdagach a làimhsicheadh iad e.

Mar rinn am Mì-Shealbh dhuinn bha sinne glé dhlùth dhaibh agus is ann a thubhairt Iain — do nach b’ aithne a bhith sòlamaichte fada — fo anail, “A Dhé, Ailean, troich.”

Ach cha b’ e troich idir a chuir cas spracail air bòrd, is a thug sùil air Iain a bha a’ coimhead sìos fad a shròin air. Ged a bha cion òirlich air, bha am fear seo ’ga ghiùlan fhéin cho aotrom, dìreach is nach b’ ann

[TD 98]

air a mheanbhachd a mhothaicheadh neach. Fo mhala leathann bha da shùil cho daingeann is a chunnaic mi riamh ann an ceann neach — is cho gorm. An crochadh ris an dara cluais bha cearcall òr a’ deàrrsadh.

Chuir e fhéin is an sgiobair fàilte mhodhail air a chéile. An uair sin thionndaidh e is bhruidhinn e ris an sgioba. Ged a bha de Bheurla agamsa an uair ud a thuigeadh gach òrdugh a bheirte air bòrd — is beagan a bharrachd — cha tuiginn am fear seo. Cha robh e a’ bruidhinn na Beurla mar bha na h-oifìgich againne ’ga bruidhinn. Ach ged nach robh mi a’ tuigsinn dé a bha e a’ leughadh no ag ràdh, chuala mi ro thric mu ’n Achd a bha mi an dùil a bha e a’ mìneachadh.

Air long-cheannaiche, a réir an Achd, cha robh sàbhailte ás làmh an luchd-glacaidh, aig an ám ud, ach an sgiobair, dà oifigeach, is am fear-acfhuinn. Chan fhàgte air bòrd, ma bha iad aig muir, ach an àireamh bu lugha a bhathas an dùil a bheireadh am bàta gu port. Chan fhaodadh iad barrachd air ceathrar a thoirt leotha aig a’ char bu mhotha. Is cha ghabhadh iad eilthireach air bith. Bha iadsan sàbhailte bhuapa.

An uair a chuir e crìoch air an òraidh ghoirid, thug e sùil mun cuairt is thubhairt e facal no dhà — bha mi an dùil riumsa, a bha mu choinneamh — is ris na balaich aige fhéin. Chionns nach do thuig mise dé a thubhairt e chuir mi ceist air Iain ann an Gàidhlig. Thionndaidh esan anns a’ mhionaid is thubhairt e riuthasan, “Coigreach gun fheum a th’ ann. Leigibh leis.”

Sheas iad ceum air ais. Bha mi sàbhailte.

Ach cha robh mi.

Chan eil fhios fhathast an e a bh’ air an sgiobair gum bu mhath leis sealltainn dhàsan nach robh e ach aineolach — no an robh e air son fàbhar a bhuinnig — ach

[TD 99]

co dhiubh nach ann a thubhairt e, “Gabh mo leisgeul, ach is e a th’ ann seo ach fear bho na h-eileanan an iar. Chan eilthireach idir e.”

Thionndaidh am fear eile is thug e sùil orm. “Leibh e fhearaibh. Chan eil maraichean nas fheàrr ach ’nam dhùthaich fhéin.”

O na bi ’gam chabhagachadh, a bhalachain. Chan e seo idir deireadh mo sgeòil. Chan e. Ach tha mi fhathast a’ tachdadh leis an uchd a lìon mi is a tha a’ cur bacadh air mo theanga. An latha ud chaidh bior ’nam chridhe nach leagh teintean na bith-bhuantachd. An latha ud rinn iad tràill dhiom.

Dh’fhalbh iad leinn, mi fhéin is Dòmhnall Og, is an t-Ileach is fear eile — fear Gallda.

Chan eil mi dol a bhith a’ leudachadh air àmhghair is air mo dhoilgheas spioraid anns an àite ud. Theagamh gun abair mi, fad ’s a tha mi ris an aithris seo, nithean air nach tàinig tuigse agad fhathast, ach bi riaraichte leam. Cha dèan mi iomradh ach air na bheanas ri m’ bheatha fhéin.

Nuair nach abrainn riutha ach m’ ainm — is gun facal an corr — chaidh mo chàradh, gun bhiadh gun deoch, ann an dorchadas far, nach robh ’gam lìonadh ach samh sgreataidh an uisge far an robh gach salachar a’ grodadh. Ach b’ fhada bho dh’fhoghlum an fheadhainn ud dé a dh’fhuilingeadh neach mun cailleadh e a chiall. Is ged a chailleadh — nach robh an cuan farsaing?

Co dhiubh bha mi gu math iosal nuair a chuala mi Iain ag ràdh, “A Dhé, Ailean, am faigheadh tu idir bad na bu chùbhraidhe na seo air son eug ann?”

“Tha mi coma,” arsa mise gu trom, dubh-bhrònach.

“An-tà chan eil mise,” ars Iain. “Théid agam air àite nas tiorama fhaotainn co dhiùbh. Tiugainn còmhla riumsa.”

[TD 100]

Shnàig mi air falbh ’na dhéidh.

Dh’fhàg e mi ach ann am beagan tìde bha e air ais le siugan beag is e ag ràdh, “Seo dhut. Deoch de ’n bhùrn fhuar. Tha e cha mhór cho tlachdmhor ri uisge Ile fhéin. Tha sinn air bùrn a ghabhail air bòrd air taobh an iar Eirinn.”

Tuigidh tu gun robh uisge fionnar glan cho gann ris an òr fhéin air bòrd, is b’ e leann geur a bu tric leinn òl.

Ach dh’òl mise an t-uisge, is dh’fhan mi beò.

Cha robh fios agam an uair-ud gum b’ e Maighstir Ciss a chuir thugam Iain. Is e Maighstir Ciss a b’ ainm do ’n oifigeach bheag — ainm air nach rachadh aig Gàidheal riamh nach do chleachd ach Gàidhlig a channtain ceart. Ach bu choma leum. Nuair a thàinig mi air a choinneamh a rithist thug mi dhà freagradh air gach ceist ghoirid a chuir e rium — m’ ainm is m’ aois is ainm an àite anns an d’ rugadh mi.

Thuig mi bhuaithe gun faighinn naoi tasdan dheug anns a’ mhìos mar phàidheadh. Beag seach na bha agam roimhe seo.

Cha d’ fhuair, a chagair, mise sgillinn de na choisinn mi air an turus roimhe. Cha d’ fhuair an gròta ruadh. Riamh.

Thubhairt e gum bithinn cóig bliadhna air bòrd, ach an ceann nan cóig bliadhna gheibhinn paipearan a shealladh gun do dh’oibrich mi còig bliadhna air bòrd luinge chogaidh. Dh’fhaodainn an uair sin a dhol an taobh a b’ àill leam.

Chuir mise mo làmh ris a’ phàipear far an do dh’ aithn e dhomh.

Is beag air bheag bha mi a’ dèanamh m’ obair mar am fear b’ fheàrr dhiubh. Cuimhnich gun robh mi òg, làidir, is nuair nach robhas ’gar maslachadh na ’gar

[TD 101]

stialladh bu ghasda a bhith am barr nan crann. Is mi leam fhéin a’ beachdachadh air na rionnagan is air na reultan deàlrach a’ sguabadh gu riaghailteach air an cùrsan, oidhche an déidh oidhche, is ann bu mhath leum éibheach, aig àird mo chlaiginn, “Tha Dia, Tha Dia,” troimh shàmhchair an dorchadais is na luinge. Anns an t-Sloc ud b’ fhada bho dh’àicheadh mi Dia.

Ach cha mhaireadh sonas fada agus is tric a thubhairt mi ri Iain, is mi air mo leamhachadh gu geur: “Cuiridh mi an sgian ann fhathast. Air m’ anam gun cuir, ged a chrochadh iad mi bho ’n chrann is àirde.”

Ach theireadh Iain, “Ach o, Ailein, a laochain, b’ fhada bhon bha fad na sgine ’na chridhe nam b’ e ach sin am peanas a dhìoghailt e. Bhitheadh tu sireadh riutha iad do chrochadh mum bitheadh na balaich ud cuithteas dhiot.” Is chiùinicheadh e mi le facal éibhinn.

Ach feasgar is mi a’ cur dhiom còmhla ri balach a mhuinntir Leódhais, air an do chuir sinn eòlas, is ann a thubhairt Iain, “Stad thusa ort, ’ille. Tha sgìoma nas feàrr na sin agamsa.”

“Dé seo?” ars an Leódhasach.

Is e Tormod a b’ ainm dha, ach ’se “Càit a bheil an Leódhasach?” a theireamaid nuair a bu mhath leinn fhaicinn.

“Dé seo?” ars esan.

“Reicidh sinn e,” ars esan.

“Có ris?” arsa Tormod.

“Ris an luchd-glacaidh,” ars Iain.

Ged a ghàir an Leódhasach, is e a’ bualadh a shliasaid, cha tubhairt e ach, “Nach e sin am breathanas a thoill e.”

Bha sinn uile sàmhach gu son a’ beachdachadh air an sgìoma seo.

Tha mi de ’n bheachd gum b’ e an sgìoma seo a chum

[TD 102]

ar rian rinn. Oidhche an déidh oidhche, nuair a gheibheamaid an cothrom, bha sinne ri a bhith a’ dèanamh as-innleachd dha thaobh. Aig toiseach a’ ghnothaich bha an Leódhasach air son a reic am measg nan tràillean dubha. Cha b’ e sin inntinn an Ilich.

Chuireadh an Leódhasach na ceistean is fhreagradh Iain iad. Ghàirinn fhéin is mi ’g éisdeachd.

Ciamar a gheibhte greim air?

B’ aithne dha ’n dithis aca iomadh port ach a chionn is gun robh sinn a’ dol a bhith a’ tadhal Cluaidh bhitheadh e cho math ri àite.

“Bheir mise brath,” ars Iain, “do Anna Mhór na h-Acarsaid is nì ise an corr.”

“Chan eil thu fhéin ag ràdh,” arsa Tormod, “gur h-aithne do dh’Anna an leithid sin?”

“Tha i cho fada stigh orra is nach fhuirich mise ann an tigh ach anns an tigh aice,” ars Iain. “Ged a b’ ann ann an cùil a chaidilinn, tha fios agam gum bi mi sàbhailte fo cabair.”

“An-tà bha ìongnadh orm,” arsa Tormod, “car son a bha thu a’ fuireach an siud an còmhnaidh, oir tha i fàs gu math fada anns an fhiacail.” Is ghàir e.

“Bitheadh sin mar a tha,” fhreagair Iain, car frionasach, “siud far am bi sinne sàbhailte bho làmh an luchd-glacaidh.

Thug an luchd-glacaidh air falbh a mac bho chionn fhada. Cheannaich i air ais bhuapa e.”

“Nach bu daor an ceannach e,” arsa Dòmhnall Og.

“Bu ro-dhaor, searbh e,” thubhairt Iain, “oir cha d’ fhuair i dhachaidh riamh e. Chaidh a chall aig muir. Theagamh gun do bhòidich Anna nach b’ ann aicese a mhàin a bhitheadh cridhe goirt.”

An-tà, a luaidh, tha e do-thuigseach dhomh fhéin cuid-

[TD 103]

eachd, carson a bha i ris an t-suarachas seo, oir b’ e Anna a dh’ionnsaich dhomh — is dòcha a dh’iomadh balach eile air an robh an cionalas — an ùrnaigh a bhitheas air mo bhilean fhathast:

“Iarram brata Iosa umam
Air muir is air Tìr, air frith is air cuan;
Gach laighe sìos, gach éiridh suas,
An lag nan tonn, air bharr nan stuagh,
Gach taobh a ghabhas mi.”

Is beag a bha a dh’fhios agamsa an uair ud gum bu mhise a rachadh le Maighstir Ciss gu tigh Anna Mhór na h-Acarsaid, is gum bitheadh oir a h-aprain ri sùil is i ’na seasamh fada aig an dorus an uair a dh’fhàgamaid.

Cha bhitheadh cuid no gnothach aig Dòmhnall Og ri ar sgìoma ged a dh’éisdeadh e. Is a theireadh e “Na toiribh breith. Tha e ann an làmh an Tighearna, mar a tha sinn uile.”

“O tha,” fhreagaradh Iain, “Chan eil annainn ach na meòirean a ghlacas e Dha.”

Shuidheadh Dòmhnall, a cheann eadar a làmhan, is sinne ri ar n-ìnnleachdan.

Cha ne, chan e an t-airgead a bha oirnn idir. Bu bheag leinn e — ged is math e ’na àite fhéin.

Air oidhche eile thubhairt Tormod gu tùrsach, “Cha ghabh an luchd-glacaidh gnothach ris.”

“Ciamar seo?” arsa mi fhéin.

“Bithidh a phàipearan air, a’ sealltainn gur e a th’ ann ach oifigeach air long-chogaidh,” arsa Tormod.

Ghàir Iain. “Cha bhi paipearan air no aodach oifigich an oidhche ud. Théid mise an urras air sin.”

“Loisgidh sinn iad,” arsa mi fhéin gu faoin.

“Sinn fhéin nach loisg,” ars Iain. Chan eil mise ag

[TD 104]

ràdh nach fhaigh Anna aon cheud punnd Shasannach orra bho dhuine uasal còir leis nach math a’ mhuir. Dòcha nach fhaic sinne móran deth, ach nach sinn a bhitheas coma.”

Feumaidh thu a thuigsinn gum bu gheal a b’ fhiach do neach ceud no dhà not a thoirt ma bha e aige idir, air son na pàipearan a shaoradh e bho ’n chuing a bh’ oirne. Is ann ainneamh a leughadh neach de ’n bhuidheann ud co dhiubh, is cha toireadh iad ach sùil air a’ phàipear. Có a bha dol a ràdh nach b’ e seo Maighstir Ciss?

Ach bha oidhche eile ann nuair a thubhairt an Leódhasach “Chan eil ach an aon nì a’ cur dòrainn orm.”

“Dé sin?” ars’ an t-Ileach.

“Nach bi fios aig Maighstir Ciss gur th’ ann ri linn ar n-obair-ne a bhitheas e a’ fulang an siud.”

Shuidh sinn gu trom tùrsach fad feasgair, ach an ath oidhche thubhairt Ianin gu sunndach, “Tha fuasgladh agam d’ ad cheisd.”

“Dé sin?” thubhairt Tormod.

“Bithidh an fhainne agadsa air meur Mhaighstir Ciss nuair a thug e thuige fhéin.”

“Saoil an tuig e?” thubhairt mi fhéin.

“Bithidh tìde gu leòr aige gus a dhà is a dhà a chur cuideachd,” thubhairt Iain, nach robh fada dubhach.

Chuir an Leódhasach dréin air is choimhead e sìos air fàinne de ’n umha buidhe a bha air a mheur, a’ dealbh dà làmh ann an glaicean a chéile, is thug e crathadh beag air fhéin, ach thubhairt e, “An latha a théid a ghlacadh bithidh an fhainne seo air a mheur.”

A dh’aindeoin acras is anastachd bu shona sinn an oidhche ud. Ar leinn gun robh ar nàmhaid ’nar lìon.

Thàinig latha mu thimcheall toiseach an fhoghair

[TD 105]

nuair nach robh sinn a’ dèanamh adhartas air bith an aghaidh doineann bho ’n iar-thuath. Chaidh cha mhór gach stiall chanbhais a phasgadh. Nuair a thuit an dorchadas chitheamaid pìos gealaich a’ ruith gu deifreach troimh sgàile aotrom de sgùraidhean. Dh’ éirich a’ ghaoth gu borb is bha a’ mhuir ’na torran is ’na cnapan dubha air an stialladh leis a’ ghaoith gus an robh iad ’nan sgorran geala. Cha rachadh againn air a ceann a chumail anns a’ ghaoth. Cha bhitheadh ach ruith, gun ghuth air cùrsa. Cha bhitheadh ann ach gach òirleach anairt a phasgadh gu teann is ruith le sparran lom far an séideadh a’ ghaoth sinn.

Bha srann is fead is sgriach aig na ròpan is iad a’ dèanamh co-sheirm cho borb is gun cuireadh iad éibhean Ifrinn gus nàire.

A Dhé na tròcair, is ann orm a bha an t-eagal!

Bha an “Courageous” a’ leum is a’ bocail coltach ris an loth aig Ruaraidh Bhorrodail an latha roimhe nuair a chuir sinn an taod ann.

Is a’ ghealach an dràsda is a rithist a’ coimhead troimh sgùraidh, le a h-aodann geal gealtach, is i ’na ruith.

Thug Maighstir Ciss an t-òrdugh do ’n bhuidheann a bha a’ dol a bhith ris na siùil iad a dhol ris an t-sreap.

Ach sheas fear dhiubh, gun chridhe, gun mhisneach.

“Fan ann sin gus an till mise,” arsa Maighstir Ciss.

Leum e fhéin is shreap e mar an nios.

Sheas am fear eile, a cheann eadar a shlinneinean, a’ crùbadh, macanta, mar a’ bhrùid bhalbh aig nach robh ach a bhith strìochdte ri gach euceartas a chuireadh Sealbh air.

Cha b’ fhada gus an robh an canbhas paisgte is Maighstir Ciss air ais ’nar meadhon.

[TD 106]

Chan eil cuimhne agam, is cha chuala mi ceart an òraid ghoirid a rinn e. Ach gun tubhairt e gun robh beatha gach neach an ceangal ri duinealas gach fear — gum bitheadh cladhaireachd aon fhear ’na mheadhon bàis dhuinn uile. Ach bi cuimhne agam ri m’ mhaireann air na faclan ris an robh sinn a’ feitheamh.

“Am màireach,” ars esan, “Gheibh thusa na thoill is na choisinn thu ann am fianais gach neach a b’ àill leat a bhrath do ’n t-sìorruidheachd. An dràsda déiligidh mise ruit. Fhir na h-acfhuinn, sìn thusa ceann ròpa dhomh.”

Is shìn e dha an ceann ròpa aige fhéin, le shnaimeannan cruaidh.

O, tha, a laoidh, tha mo dheòir a’ sileadh, is cha nàire leam iad. Cha robh deur air mo shùil an oidhche ud ged a bha mo chridhe an impis sgàineadh. Cha toir deòir faochadh.

Chuir Maighstir Ciss dà char de ’n ròpa mu dròrn, is chuir e e fhéin an tacsa.

“Air do ghlùinean,” ars esan. Cuimhnich nach robh e ach beag.

Is thuit esan air a ghlùinean an siud, esan aig an robh beachdan is sealladh do-thuigseach dhaibhsan.

Is fad na tìde bha sinn a’ teicheadh fo sparran dubha rùisgte, is gealach a’ falach a h-aodann geal, gealtach, is i ’na ruith.

Chuala mi fead an ròpa, is chuala mi gach stràc a thuit air a’ cholunn dheas ud. Is gu balbh, macanta, umhail, dh’fhuiling e an siud.

Dòmhnall Og. Bràthair mo mhàthair.

Nuair a bha Maighstir Ciss sgìth thilg e bhuaithe an ceann ròpa. Choimhead e thuige is bhuaithe agus chan eil fios agam gus an latha an diugh an robh e ’na bheachd — ach thilg e smugaid is thubhairt e, “Leum thuige, ’ille.”

[TD 107]

Is leum mi.

Leum mi, gun chuimhne gun chunntas air uràdh no air crochadh.

Is leum mi cho ealamh is nach rachadh aig neach a bhith eadarainn. Ann am priobadh bha sinn air an daic, is esan a’ sabaid air son a bheatha a ghléidheadh. Ach cha robh annamsa ach esan a dhubhadh ás. As.

Is shabaidich mi mar a’ bhrùid a b’ àill leotha a dhèanamh dhiom. Bha mi a’ beucail mar am madach gus an do ghreimich m’ fhiacalan air a sgòran. Shruth fhuil ’nam bheul. Bha ìnean ri mo shùilean. Bha greim agam air chluas is air fhalt air, is mi a’ bualadh cùl a chinn air an daic — is esan a’ sabaid air son a bheatha.

A rithist is a rithist bhuail mi e air an fhiodh a bha mar an t-iarann.

B’ ann bho làmh Iain ch6ir a fhuair mi an gleadhar air cùl a’ chinn a chuir stad orm. Tha an làrach ann fhathast far nach do dh’fhàs am falt, ged bu tiugh ann uair ud e. Bha mi a’ cleachdadh a bhith ’ga lùbadh fo mo cheap, is theagamh gun do shàbhail a thiughad mo bheatha dhomh. Cha b’ e làmh an spìocaire làmh Iain riamh.

Co dhiubh, cha chuala mi an éibh a chaidh suas. “Tha i a’ dol ’na blaighean.”

Nuair a dh’fhosgail mi mo shùilean gu socair, faiceallach chaidh spealg de theine dearg troimh m’ cheann is dhùin mi mo shùilean. Ach mun do dhùin iad chunnaic mi dréin Iain Ileach, is far an robh an dà fhiacal air chall an doruis a bheòil. Is chaidil mi.

Nuair a dhùisg mi bha mi gu socair, blàth, is teas na gréine air mo dhruim. Bha m’ inntinn cho socair, ciùin is ged a bha mi air ùr dhol a feobhas ás àird an fhiabhrais. Bha mi beò, bha m’ inntinn gu sona, gun mhì-rùn

[TD 108]

do neach. Rinn mi mia-an mór is stadh mi mi fhéin is choimhead mi air Iain.

“Tha thu air dùsgadh,” ars’ Iain, is thug mi fainear gum b’ ann an eithear a bha sinn.

“Tha,” thubhairt mi fhéin is lean mi a shùil far an robh e a’ coimhead sìos.

Is fodham bha Maighstir Ciss ’na laighe blàth, beò.

Is anns an eithear cha robh ach an triùir againn. Is air a’ chuan fharsaing, is air an t-saoghal mhór cha robh ach an triùir againn. Bha sinn fada ’nar tosd.

Is fheudar nach robh mi air tighinn buileach thugam fhéin, oir shuidh mi an siud a’ coimhead air mo dhearg nàmhaid, is cha d’ fhuair mi gamhlas no mì-rùn idir ’nam chridhe dha thaobh, is nuair a ghearan e, shìn Iain botul uisge thugam is chum mi ri bhilean e, mo ghàirdean timcheall air.

Leig mi às mo chuimhne le m’ dheòin is le m’ aindeoin mòran de na smuaintean fad’ s a bha mi anns an eithear ud.

Ciamar a thàinig dhomh a bhith innte, an tubhairt thu?

Is e a th’ ann sin ach eachdraidh eile. Fóghnaidh e an dràsda gun tubhairt mi ri Iain, “Dé mu dhéidhinn Thormoid?”

Dh’fhalbh an dréin far aodann Iain car tacain mun tubhairt e, “Cha do dh’amais e air an eithear. Bha a’ mhuir a’ brìgeadh is a’ slocadh mar nach fhac thu riamh. Tormod còir.”

Is an uair sin leis an dréin àbhaisteach is a shùil air Maighstir Ciss, thubhairt e, “Is bha na pàipearan aigesan air. Ach dòcha gur coma dhuinn tuilleadh.”

Theagamh gum b’ e am mì-rùn a bha againn dhà a shabhail beatha Mhaighstir Ciss, ach bha mi dòcha latha no dhà mun do thuig mi brìgh faclan Iain. Bha Iain

[TD 109]

riamh na b’ aireachail, sùileach, na mise, is mhothaich esan na bu luaithe na mise gun robh nì-eigin ceàrr air inntinn Mhaighstir Ciss. Chan eil dad a sgil no de eolas leighis agamsa, ach bha Iain de ’n bheachd gum be an sgleogadh a fhuair cùl a chinn bhuamsa a dh’aobharaich nach robh cuimhne aig air nì a thachair bho chionn ghoirid. Bha e mar bhalachan dhusan bliadhna, theirinn — mu ’n aois an deach e chun na mara.

Tha cuimhne agam mar a dh’fhosgail e a shùilean is fiamh a’ ghàire air — mar gun robh e ’gam ghabhail air son neach eile air an robh meas aige — “Pòl.” Is e Pòl a theireadh e rium gu deireadh a latha.

Nuair a dh’éibh mise Maighstir Ciss air thubhairt esan, “T-Seon.” Is b’ e t-Seon a bha air riamh tuilleadh.

Ged a shaoil leam gun robh airsneal trom air tuiteam air Iain bha e cho spòrsail is a bha e riamh an latha ud nuair a thubhairt e, “Is ann a tha e a’ cuimhneachadh dhomh isean geòidh,”

“Ciamar seo?” arsa mi fhéin.

“Leanaidh isean geòidh a’ cheud creutair a chì e air dhà tighinn ás an t-slige mar gum b’ e geàdh a bh’ ann. Thuit a shùil ortsa.”

Ged a bha cur-leis ann an Iain cha robh e fada ceàrr an uair ud. Air son t-Seon, ged nach fhaca mi gearradh air a cheann, bhitheadh e a’ gearan ceann goirt gu deireadh a latha. Ach rud a bha glé neònach leam: shaoil leam gun do dh’atharraich a chruth.

Dh’ fhalbh na rocan ás an aodann a dh’fhàs tana, is dh’fhàs na sùilean, a bha roimhse seo a’ caogadh le bhith a’ coimhead fada bhuaithe, cruinn mar shùilean neochiontach leanaibh.

Nuair a thigeadh an oidhche bhitheadh Iain a’ dèanamh gnè de stiùireadh a réir nan reultan is dh’fhoghlum mi

[TD 110]

beagan bhuaithe, ach cha robh mise cho geur ris. Saoilidh mi nach d’ fhuair Iain riamh os cionn call Thormoid, is ged a bha Iain glé mhath dhomhsa cha b’ ionnan mi ri Tormod. Tharraingeadh iadsan an aon ràmh is bha iad a’ tuigsinn a chéile mar nach robh mise ’gan tuigsinn.

Ach bu throm mise an latha a dh’fhosgail mi mo shùilean is nach robh ròinnean de Iain air bòrd.

Dòcha gun robh sinn cho fann sgìth is nach robh an iomagain a bu chòir dhuinn oirnn, oir bha mi ’nam shuain chadail nuair a tharraing a’ gheòla ri ar taobh is ged a bha t-Seon ’na dhùisg cha tàinig e ’na cheann mo dhùsgadh.

Bu ghasda, còir an sgioba iad bho ’n fhear a b’àirde gus an fhear a b’ ìsle. Chuir mi làithean foiseil, toilichte seachad air bòrd. Cha do bhruidhinn mi riutha ach beagan Gàidhlig, canan nach tuigeadh iad, is nuair a thubhairt mi, “Mai bruddur,” ri t-Seon theagamh gun robh iad am beachd nach do thuig mi. Ach mun do chuir iad air tìr sinn air “Tél a’ Bhanca,” chruinnich iad suim airgid dhuinn ás am pàidheadh. Na gillean còir, gum bu mhath a dh’éirich dhaibh.

Agus is ann mar sin a thug mise t-Seon gu taigh Anna Mhór na h-Acarsaid. Dh’ innis mi dhi na bha mi an dùil a dh’fhóghnadh is ghabh i gu coibhneil ris an dithis againn. Ghabh mun robh fios aice gun robh sgillinn agam a phàidheadh i. Ge b’ e air bith dòigh-beatha Anna cha d’ fhuair mise riamh ach gu còir, coibhneil i.

Ach dé a bha mi dol a dhèanamh ri t-Seon? Bha mi glé chinnteach dé a bha mi fhéin dol a dhèanamh. Bha mise dol dhachaidh. Ged a bha na rathad fada b’ e coisiche math a bh’ annam, is cha robh a’ chabhag sin orm. Ach ciamar a gheibhinn cuidhteas t-Seon? Cha robh meas agam air is cha robh iarradh agam air a chompanas

[TD 111]

Ach air a thaobhsan ged rachadh e a chadal ’na chùil fhéin, nuair a dhùisginn air mo chasan: no dh’itheadh e ’na shuidhe ri taobh na seid air an robh mi ’nam chadal, a’ coimhead gu dìan air m’ aodann, mar chù a bha a’ feitheamh facal bho mhaighstir. Ged a bha Anna gu caoimhneil ris cha ghabhadh ise a chùram. Chuimhnichean air buirbe Mhaighstir Ciss is air am maslachadh a chaidh a dhèanamh air Dòmhnall Og. Ach cha b’ ann aig làmh an fhir seo a dh’fhuiling sinn. Cha robh mi faicinn dòigh air t-Seon a chrathadh dhìom agus dha m’ aindeoin, air madainn fhoghair, dh’fhàg t-Seon agus mi fhéin Anna ’na seasamh aig an dorus is oir a h-aprain ri sùilean.

Cha bu choisiche esan is b’fheudar dhomh gabhail air mo shocair nuair a bu mhath leam cabhag a dhèanamh. Nuair a chuimhnicheadh mi air Maighstir Ciss ghabhainn romhan ’nam sheachd deannan, is nuair a sheallainn air ais bhitheadh t-Seon ’na astar. Nuair a chumadh e rium, no an uair a bhruidhninn-sa gu caomh ris bhitheadh e cho sona is gun cuireadh e gu nàire mi.

Ach air latha breàgha, is mi air mo ruigheachd gu mór le a dhàilidearachd is le a gheòlam faoin, is ann a chuir mi romhan fhàgail gus deanamh air a shon fhéin.

Ghabh sinn greim bìdhe ann an taigh-òsda beag, is choisich sinn air falbh is esan gu sona a chionn is gun robh a’ ghrian a’ deàrrsadh is e a’ faicinn a leithid de sheallaidhean ùra. Nuair a bha sinn pìos air falbh bho na taighean — ach cho teann is gum faodadh e tilleadh — thubhairt mi ris, “Tha mise a nis dol g’ ad fhàgail ann an seo. Seo dhut tasdan no dhà a bhitheas agad.”

Ghabh e bhuam an t-airgead ach cha do sheall e air ged a dhùin e a mheòirean air. Chuir e an dòrn anns an robh an t-airgead gu teann ri bhrollach is thubhairt e,

[TD 112]

“Fuirichidh mise an seo gus an till thu.” Is sheas e far an robh e.

“An-tà fuirichidh tusa fada,” arsa mi fhéin fo m’ anail is mi a’ coiseachd air falbh. Shìn mi mo cheum gu sunndach. Nuair a thàinig mi gu lùb air an rathad thug mi sùil air ais. Bha e ’na sheasamh far an do dh’fhàg mi e. Cha do thog mi mo làmh.

Thog is dh’ath-bheothaich, is dh’ altrum mi gamhlas ’na aghaidh is le ceum na bu truime is na bu ghiorra chum mi orm. Bha mi sgìth an uair a sheas mi a’ coimhead air craobh-chaorainn a bha a’ deàrrsadh gu maiseach air a sgeadachadh le saoibhreas òr-dhearg an fhoghair. Sheas mi fada is lìon i m’ inntinn le a maise, is le sùil dhìamhair m’ inntinn chunnaic mi mar chunnaic mi oidhche an déidh oidhche, na rionnagan is na reultan deàlrach a’ sguabadh gu riaghailteach air an cùrsan.

Nuair a choisich mi air falbh bha mo cheum gu h-aotrom fada, is mi feadaraich port aighearach fo m’ anail.

Nuair a thionndaidh mi an oisean bha e ’na sheasamh far an do dh’fhàg mi e. Cha tàinig e ceum ’nam choinneamh is thill mise chun an dearbh bhad anns an do dh’ fhàg mi e.

Bha a dhòrn gu teann ri bhrollach. “Seo dhut a nis an t-airgead,” ars esan.

Ghabh mi bhuaithe e.

“Am bi mi a’ falbh còmhla riut a nis?” ars esan.

“Bithidh tu a’ falbh còmhla rium,” gheall mi dhà.

Le chéile ghabh sinn an rathad gu socair gun chabhaig, sinn a’ còmhradh air iomadh nì. Nuair a thàinig sinn faisg air a’ chraobh-chaorainn is ann a dh’éibh e, “Faic, craobh ’na teine.”

Air son priobadh bha mi fhéin air mo mhealladh leatha

[TD 113]

is ar leam gun robh i dearg lasrach. Seas mi a rithist ’ga h-amharc.

Ach bha e mar siud. Bha an creutair. Fiach fhéin chan fhac e mòine ’ga losgadh riamh roimhe. Chuireadh gogadaich a’ choilich-fhraoich no éibh na caillich-oidhche clisgeadh air.

Ach an uair a thuig mi gum b’ e an t-aineolas a chuir cion a’ mhodha air dh’ionnsaich mi iomadh nì dhà. Dh’ ionnsaich mi dhà a’ bheannachd a ràdh aig tigh far am faigheadh sinn biadh — pìos de aran-seagail, no deoch de bhainne goirt. Bha e biorach chun an fhoghluim is bha e air son mo thoileachadh, is ann an Gàidhlig mar a dh’ionnsaich mi dha theireadh e ri bean chòir:

“Gum bitheadh oirbh
Ruth is rath, buaidh is piseach,
Agus cliù agus àgh, gus an latha a bhais
Is ’na dhéidh.”

Nuair a chitheadh ise gum b’ aithne dha am modh theireadh i mar bheannachd:

“Gun dìonadh Dia sibh air na beannaibh,
Gun còmhnadh Criosd sibh anns na gleannaibh,
Air sloc, cnoc, is còmhnard.”

B’ e sud am modh an uair-ud.

Aig ám eile is dòcha gun rachadh làmh ealamh ri mala is gun canadh tù, “An neochiontach truagh. Gum bitheadh Dia tròcaireach.”

Chan e a’ mhàin gun robh facal coibhneil aig daoine dhuinn, ach is iomadh greim a fhuair sinn a chum ar cridhe is ar neart rinn. Dòcha air feasgar gum bitheadh an dorus air a dhùnadh is ceap anns an uinneig. Ach ann am bonn uinneig bhitheadh buntàta fuar no dhà. No pìos arain. Is mar an robh b’ e an cion is cha b’ e an cruadhalachd a chum bhuainn e.

[TD 114]

O cha robh sùil aca ruinne idir, a leanaibh. Cha robh. Ach bho ám cogaidhean nan Stiùbhartach bha e mar chleachdadh aig daoine còir biadh fhàgail aig luchd gabhail an rathaid. Gheibheadh na gillean a bha a’ dèanamh air an dachaidh feadh na h-oidhche nì ri ithe is chan fhaicte iad. Is cha dèan an teanga bheag iomradh air nì nach fhaic an t-sùil. Nuair a dh’fhaighnicheadh a’ chlann car son a bhathas a’ fàgail biadh a muigh theireadh am pàrantan; “Air son na daoine-sìthe a dh’fhàgas am beannachd againn.”

Is bu choma leinn, biadh ann no as, theirimid beannachd:

“Gum bitheadh oirbh,
Ruth is rath, buaidh is piseach,
Agus cliù agus àgh, gus latha a bhàis —
Is ’na dhéidh.
Is Dia ’gar éisdeachd”

Is chaidlimid ann an tigh-chaorach no ann an tom fraoich, ri taobh a chéile. Cha b’ ionnan mise is Iain Ileach oir an uair a rinn mise oidhirp air stiùireadh a réir na reultan chaidh mi air seacharan, is fada far mo rathaid.

Ach mu dheireadh fhuair sinn aiseag aig Caol Reatha is bha mi anns An Eilean, is mi a’ dèanamh air Ramasaig a dh’àraich mi. Bu shunndach mo cheum is mi a’ dèanamh phaidirean leis gach ainm — Lothairgill, is Idrigill, Am Bioda Mór is An t-Aigeach, is iad mar sheun ’gam dhìon is ’gam ghléidheadh. Gach gualainn uasal is gach glomhar uaine na bu rìomhach leamsa na dorsan òrdha Pharais. Ghabh sinn Osdal is Bruinnigill, guala Heleabhal is Beinn a Fhraoich. Bu thaitneach an sealladh An Gleann is An Abhainn Mhór.

Is bha sinn ann an Ramasaig.

Chunnaic iad sinn a’ teàrnadh a’ mhullaich is thàinig

[TD 115]

’nar coinneamh, ’nan aon is ’nan dithis, a’ fàsgail gach gnìomh ris an robh iad.

Is ghabh iad ruinn is cha do chuir iad cabhag orm a bhith ag aithris mo sgeoil. Is dé air an robh mise a’ dol a bhith a’ dèanamh eachdraidh? Air balgam de ’n bhùrn fhuar — air fàinne umha — air bealach far an robh dà fhiacal air chall bho dhorus beòil — air gealach ghealtach — air ceann ròpa — air a’ ghrian teth air mo dhruim — air craobh-chaorainn ’na seasamh leatha fhéin ’na maise — air beannachd air iarraidh air luchd turuis — am b’ e sin grunnd eachdraidh?

Ach ghabh iad rinn, ghabh gach neach ach Màiri nach caidleadh fo na cabair a bha os cionn t-Seon, is leis am bu mhath meòirean a chuir ri mala an uair a chitheadh i sinn.

’S ann dìreach. Tuigidh thu gun do mhair an cleachdadh ged a dh’fhalbh an creideamh. Lean an cleachdadh fada, fada.

Ghabh mi m’ àite mur nach do dh’fhàg mi riamh. Ach air muir is air monadh, air tìr is air tràigh, le m’ dheòin is le m’ aindeoin bha t-Seon an siud. Is cha phòsadh Màiri mi.

Ach thug am biadh math fallain mo neart thugam a rithist.

O a laochain bu ro-ladarna, dàna, an e gun gearanadh tu air ar biadh? Is ann a thogadh thu air bharr aileis. Chunnaic mise air bòrd iad a bhith a’ cur pocann làn bhrioscaidean air an daic is iasg ùr no dhà an uachdar. Thigeadh na cnuimheagan a-mach chun an éisg is nuair a bha na h-éisg an impis a bhith a’ gluasad leo thilgte air falbh an t-easg is rachadh iasg eile a chur ’na àite. Nuair nach tigeadh an còrr a mach gheibheadh sinne an smùrach bhrioscaidean a bhitheadh air fhàgail.

[TD 116]

Fuineadh, an tubhairt thu, ’lle? Is e glé bheag fuinidh a bhathas a’ dèanamh air bòrd an uair ud. Bha eagal an teine na bu mhotha na eagal a’ chogaidh no eagal na stoirm is nam b’ urrainn dhaibh a bhith às aonais teine air son còcaireachd bhitheadh iad air a bhith às aonais. Fuineadh, an tubhairt thu?

Ged bu ruiteach a ghruaidhean is ged bu bhoillsgeach a shùilean liatha, is e ag iasgach is ag obair còmhla rium, cha d’ fhuair t-Seon a neart air ais ged bu mhath le mo mhàthair gach greim a b’ fheàrr a thoirt dhà. Aon latha thainig e thugam gum bitheadh e ’na fhear-creige math is aig ám nan uighean bha mi air son a dhol a chreachadh nid nan sùlairean — bha iad ro-phailte an uair ud. Dh’ fhalbh buidheann bheag dhinn. Ach an uair a chunnaic t-Seon dé a bha roimhe cha rachadh aige air gluasad, is sheas e gu balbh, a shùilean a’ sireadh, is na deòir a’ tuiteam.

Cha do dh’fhuirich e rium a an lath ud, is nuair a ràinig mise dhachaidh bha e ’na shuidhe ann an cùil, is a shùilean air an dorus, coltach ri cù a fhuair gròcadh no gleadhar nach do choisinn e. Bha mo mhàthair a’ gorocail ris cho frithealtach ri cearc an aon isean.

“Carson,” ars ise riumsa, “a chuir thu fhéin thuice e, an neochiontach bochd nach do shreap docha àird fhéin riamh?”

Is chuimhnich mise air an nios a ruitheadh air na sparran, is air an oidhche a bhrist iad Dòmhnall. Og. Cha robh facal agam dhi. Bho ’n latha ud shaoil leam nach robh e cho deònach a bhith còmhla rium is bu tric a bhitheadh e gu trom, airsnealach. Dh’aithnich mi gum b’ e fiabhras no caitheimh a bha a’ cur rudhadh ’na ghruaidh.

Is iomadh oidhche a chaithris mi e, is bha mi ’ga chaithris an oidhche a shiubhail e. Bha e a’ sìoladh sea-

[TD 117]

chad gu foiseil air son tìde, ach an uair sin thàinig dragh air. Bha e a’ tionndadh gu h-anshocradh bho thaobh gu taobh air an t-seid is monmhar frionasach ag éiridh gu a theanga an dràsda is a rithist. Ged nach togainn a h-uile facal — agus is ann am Beurla a bha e nis a’ bruidhinn — thuig mi gun robh e fo ’n mhearachd gun robh e air bòrd luinge is e ’ga deasachadh gu seòladh.

Mu mhadainn chruinnich e a neart, is a’ dèanamh spàirn mhór shuidh e suas gu h-ealamh air an t-seid is is thubhairt e ann an guth làn cumhachd, mar bu tric a chuala mi, <eng>“Anchors a-weigh!”<gai> Rug mi air is e a’ tuiteam, is shuadh mi bho a bhilean an fhuil a bha a’ brùchdadh.

Nuair a dh’fhosgail mi na dorsan dha mar tha gnàthaichte, bha an latha a’ briseadh ’na stiallan òr-ghlas, is ghuigh mi cadal nan seachd cadal dha is fois nan seachd foisean.

Phòs mise agus Màiri, is an uair a thàinig teaghlach thog mi ainm Dhòmhnuill Oig, is ainm Iain Ileach is Thormoid. Ach chaidh ainm t-Seon ás. Ach is docha, aig ám air choireigin, ma mhaireas an saoghal, gun tig fear is e a’ ruamhar air a’ chearcall òir a bha uair a’ deàrrsadh ri chluais.

[TD 118]

Snathad bheag, an uair sin snathad mhor

RINN IAD buaile fharsaing timcheall oirre agus sheas ise anns a’ mheadhon. Ged a bheireadh fear no té putag dha nàbaidh, no ged a sheasadh e an tacsa ris, no ged a chuireadh e a ghàirdean tarsaing air guaillean neach eile, cha do thog fear no té suil bho ’n té a bha ’na seasamh leatha fhéin. Sheas i agus a làmhan paisgte air a brollach, sròn a bròige a’ sgrìobadh an talaimh, a ceann crom.

Ach an uair sin thug i crathadh air a ceann a chuir gach ròinnean de a falt dhubh chrasgach air chrith, chuir i a làmhan air a cruaichnean, is choimhead i orra. Cha tubhairt neach facal; cha tug neach a shùil dhi. Bha iadsan ’nan dùthaich fhéin, is bha an craiceann geal; bha ise ’na coigreach is bha a craiceann dubh. Ged a bha iadsan air dealbhan fhaicinn de fheadhainn dubha, chan fhac iad riamh duine dubh anns an fheòil, agus chan fhac iad riamh neach — air dhath sam bith — coltach ri Buntaidh. Cha b’ ann dubh a bha a craiceann, ach air dhath cnò na faibhile, is cho mìn is cho deàr-sach ris. Bha a dà shùil air dhath nan smeur-dhubha nuair a tha iad abaich. An dara h-uair bhitheadh na sùilean ciùin, gun ghò: an ceart uair bha iad làn cuthaich. Rinn i gàire is choimhead i mun cuairt, is chunnaic iad deud fhiacal a bha gun smal, gun chiorram, fo na liopan tiugha bàna.

“Danns dhuinn,” arsa Fearchar Ruadh, a bha ’na sheasamh mar a sheasadh athair aig féill a’ chruidh, agus a bha ceithir òirlich na h’ àirde na ’m fear a b’ àirde anns a’ chruinneagan. Choimhead Buntaidh air, neo-chinnteach, a’ gabhail a thomhais; chrath i a ceann gu geadasach, dh’éirich i air a corra-beaga, is rinn i ceum no dhà.

[TD 119]

“Na dean idir e,” dh’éibh Tormod Crotach, mac a’ bhancair, agus bha a ghuth cho earailteach is gun tug fear no dhà sùil ealamh air. Bha iad a nis eòlach air, ged a bha latha a leithid de ìongadh aca dheth is a bha an diugh aca dhìse, is dhèanadh agus theireadh e nithean fhathast a bha neònach leotha-san. Choimhead Buntaidh i fhéin air is chuir i mach a teanga ris, is nuair a thubhairt Fearchar an dara turus, “Siuthad, danns dhuinn,” cha do dh’iarr i an còrr fiadhachadh.

Leum agus lùb Buntaidh mar nach fhac iad neach a’ dannsa riamh. An dara uair bha i mar dhuilleig air a glacadh le gaoth chuairtlein, gun chothrom aice air a slighe fhéin a thaghadh; aig àm eile bha i mar an gille-mirein; no bha i làn spòrs, a’ magadh orra le gach lùbadh is camadh de com. Bha i cho sùbailte ri easgann. Fad ’s a bha i a’ dannsa bha i a’ seinn, mas e sin facal a dhealbhas am fuaim neònach, mar srann á gaoithear pìob-mhòr, a thàinig troimh sròn.

Is e gliongaireachd glag na sgoile a chuir stad air an dannsa. Aig ám eile dòcha gum b’ e fras de chlacha-beaga a bha air crìoch a chur air an dannsa, oir bha i ’gam brosnachadh ann an dòigh nach robh i fhéin no iadsan a’ tuigsinn.

Choimhead na nigheanan air a chéile is dh’fhàisg iad am bilean gu teann mar a dheanadh am màthraichean nuair nach bu mhath leotha gun leumadh an teanga orra. Cha do choimhead na gillean air a chéile, ach le ’n làmhan nan pòcaidean, is le ceuman fada, an ceann crom, chaidh iad air ais do ’n sgoil. Chaidh Buntaidh air ais cuideachd, is cha mhór a dh’ionnsaich i; is cha mhór a dh’ionnsaich feadhainn de chàch air an fheasgar ud.

Bha fear ùr air tighinn do oifis a’ phuist, is a chionn is nach robh teaghlach aca, bha e fhéin is a bhean a’

[TD 120]

togail Buntaidh mar gum bu leotha fhéin i. Anns an tigh bha i umhail, tlusmhor, làn chleasan gun ghò: anns an sgoil bha i mar spealg fo ’n ionga aig gach neach d’ am b’ fheudar a bhith ’ga h-ionnsachadh. Foighidneach no mi-fhoighidneach ’s gun robh iad, bha gach aon de ’n bheachd gun robh ise neo-leasaichte — agus do-leasaichte. Agus cha b’ iad leotha fhéin. Mun do ruith móran tìde bha iomadh pàrant de ’n aon bheachd.

“Dé bha Buntaidh ris an diugh?” theirt gu minig air feasgar, is ge b’ e cho tric is a chuirte a’ cheist, cha tàinig riamh an latha nach robh Buntaidh ri rudeigin.

B’ e an ath cheist. “Dé a tha cur rithe?” Bha a fhreagairt fhéin aig gach fear a réir a ghnè. “Chionns gu bheil i dubh,” theireadh fear; “Chionns gun do thréig a pàrantan i,” theireadh fear eile; “Chionns nach fuiling i bhith beò mar bi sùil an t-sluaigh oirre, “theireadh an treas fear; “Chan eil oirre ach gòraiche na h-òige,” theireadh feadhainn a bha sean.

Ach bha aon neach ann nach do dhìt is nach do thréig i; b’ e sin Tormod Crotach. Uair is uair anns a sgoil dh’innseadh e dhi am freagairt a bha air ceist, dhèanadh e oidhirp air a gléidheadh bho’ n dìoghaltas a làn-choisinn i. Cha do bhuannaich sin dad dha: cha toireadh i taing dha. “Nì mise mo rathad anns an t-saoghal gun chuideachadh bho chripleach. Na cosg do chuid truais ormsa,” theireadh i, “is tu fhéin is feumaich air.” Is nuair a bha i fìor ghointe theireadh i, “Is e an t-eud a tha cur ruit. Nach ann leat bu mhath a bhith coltach ri Fearchar Ruadh — ged nach eil an eanchainn agadsa aige.”

Bha Tormod is Fearchar cho càirdeil is a bha iad riamh ged bha iad ao-coltach ’nan nàdur. Nuair a bha Fearchar ris an iomain no ris an dannsa no ri caran amaideach eile anns an robh tlachd aige, is nach robh

[TD 121]

tìde aige air son obair sgoile, thionndaidheadh e ri Tormod aig an robh an tìde is an toil.

An latha a choisich Buntaidh air chulaibh Thormoid, a comair fhiaradh, a làmh phliutach a’ sàbhadh ri taobh, bha iomadh neach a bha air uamhasachadh, ach a rinn gàire a dh’aindeoin sin. Ach cha d’ rinn Fearchar aon ghàire. Chabh e suas far an robh i ’na seasamh, a h-aodann, is a sùilean gu h-àraidh, a’ cur an céill a neochiontas agus thubhairt e, “Stadaidh tusa dhe do sgeigearachd. Ma chì no ma chluinneas mise lid — cuimhnich — cha bhi truas riut.” Ged nach d’ rinn i ach a teanga a chur a mach ris cha deach i riamh tuillidh cho fada ’na sgeigearachd, ged a chuir i iomadh dragh air Tormod.

Choisich Fearchar fhéin air falbh ri taobh Thormoid, is thubhairt e gu crosda mi-fhoighidneach, “Cha deanadh e coire ortsa, Thormoid, an saoghal fhaicinn mar a tha e gu dearbha, is chan ann mar a b’ àill leatsa — no leamsa airson a’ chuid sin dheth. Chan airidh i air a’ mheas a tha agad oirre. Creid thusa mise. Cha leig thu leas truas a bhith agad rithe, tha i cho ealamh ri nios air i fhéin a dhìon.”

Fhreagair Tormod air a shocair, oir bhitheadh na gillean an còmhnaidh a’ tarraing ás a chionn is nach robh e a’ falach an tlachd a bha aige ann a bhith coimhead air Buntaidh; “Chan urrainn dhòmhsa gun truas a bhith agam rithe — is co-fhaireachadh. Ach chan e sin idir e. Tha i cho breàgha. Saoileadh mise ged a thigeadh gach iomhaigh a dhealbh a’ làmh a bu shnasail, teòma, beo, nach bitheadh aon dhiubh cho àlainn ri Buntaidh. Tha thu fhéin measail air ceòl. Nam b’ urrainn pearsa is colann a bhith air a dhealbh a fhreagaireadh an ceòl bu bhinne, is ann coltach ri Buntaidh a bhitheadh an iomhaigh.”

[TD 122]

“Ach o, a thruaghain bhochd,” arsa Fearchar, is e air oillteachadh, is e a’ coimhead air mar fhear a bha teannadh air bruidhinn ann an cànain choimheach, “An aithne dhut idir mach eil breàgha ach an t-slige.”

Ghàir Tormod nuair a chunnaic e gun robh Fearchar air uamhasachadh. “Is leòr sin leamsa,” ars esan. “Chan eil mi ag iarraidh an corr eòlais oirre. Ach bithidh an talamh gun sholus nuair nach bi Buntaidh an seo.”

Ghàir Fearchar e fhéin. “Amadain,” ars esan, is iad a falbh air an aon cheum, ach farsaingeachd eadorra.

Ach air feasgar a’ teanadh air Nollaig, bha Tormod a’ fàgail na sgoile leis fhéin, an déidh leasan anns a’ Ghréigis, còmhla ris a’ mhaighstir-sgoile, nuair a chunnaic e Buntaidh anns an t-snàgail a’ falbh bho ’n sgoil. Bha i leatha fhéin. Ann an tiotan eile chunnaic a Fearchar leis fhéin ged nach fhac esan Tormod. Mur tubhairt e ris fhéin nach bitheadh tìde aige air son a leasanan an oidhche ud, cha do shaoil Tormod an còrr dheth, oir bha fios aige gur iomadh fàd a bha a’ losgadh air cagailt Fhearchair. Ach air làrna-mhaireach cha b’ ann air leasan a bha suim, oir air an oidhche roimhe, chaidh fichead not a ghoid ás an sgoil — airgead a bhathas a’ cruinneachadh air son an luchd-ciùil a phàidheadh. Bha fathunn is ath-fhathunn a’ dol ach cha robh ach aon cinnteach: cha robh sgeul air an airgead. Roimhe seo chaidh iomadh nì anns nach robh mòran luach — ach do ’n neach d’ am bu leis e — air chall anns an sgoil; ach bha clann a riamh sgaoilte, dìchuimhneach, is ma bha amharus aig neach cha b’ urrainn dha a dhearbhadh.

Ach is e bha seo ach gnothach eile. Is a bh’ ann am fichead not ach suim mhór airgid. Mur a faighte e, cha bhitheadh dannsa no dannsa ann, oir cha bhitheadh pàidheadh ann air son luchd-ciuil. Ged a chuir am maighstir-

[TD 123]

sgoile impidh air gach neach e innse ma bha amharus aige, cha tug Tormod guth air gum fac e Buntaidh; ni motha a thug e guth air Fearchar fhaicinn. Cha do thuit amharus air bith air fhéin.

Thàinig pàrantan Bhuntaidh chun na sgoil agus is cinnteach gur ann a’ bruidhinn air an dalta a bha iad fad ùine mhór. Ma bha fios aig Buntaidh gun robh i fo amharus chan aithnichte sin oirre. Bheireadh i mineachadh is soillearachd air a’ ghnothach is gach fear na bu bhaotha na ’m fear eile. B’ fhada bho fhuair i leithid de spòrs. Ma bha annas aig na sgoilearan dhi roimhe is ann a bha an t-annas aca dhi a nis. Bha Buntaidh air a dòigh.

Ach bha an cagar a’ dol bho neach gu neach gun robhas a’ dol a chur Buntaidh air falbh. Cha tubhairt neach, “Ciamar a tha fios agad?” Cha tubhairt e ach ri neach eile, “Thathas a’ dol a chur Buntaidh air falbh.”

Air feasgar mar a b’ àbhaist, shuidh am bancair agus Anna a bhean, agus Tormod sìos ri ’n suipeir. Is mar a b’ àbhaist shuidh am bancair aig ceann a’ bhùird is shuidh Tormod ri taobh a mhàthair, mar a rinn e bho bha e beag is a bha feum aige air làmh-chuideachaidh. Chunnaic a mhàthair Tormod a’ crathadh siùcair air biadh a dh’iarradh salann is dh’éirich facal fanaideach, faoin gu a bilean, ach nuair a choimhead i air is a thug i fo ’n aire gun robh e neo-aireachail air dé a bha e ag ithe, cha tubhairt i guth. Bha athair, mar bu tric leis, a’ leudachadh is a’ meudachadh air giùlan mì-chiatach oigridh an latha, is bha Anna ag ràdh facal an dràsda is a rithist, ag aontachadh ris no a’ cur cheist air nach brosnaicheadh a h-aon diubh. Ach bha a h-aire gu léir air Tormod, nach robh cluinntinn lid de na bhathas ag ràdh. Nuair nach robh an còrr air a thruinnseir, stad e is phaisg e a

[TD 124]

neapaigean is chuir e seachad e. Choimhead a mun cuairt dha, is mar gun tug e an aire airson a’ cheud turus nach robh e leis fhéin, thubhairt e, “Tha iad ag ràdh gu bheileas a’ cur Bhuntaidh air falbh. Tha iad ag ràdh gur i ghiod an t-airgead. Ach chan eil dearbhadh aca air.”

“Bhuill,” ars athair gu cudthromach, “mas fior na chuala mi mu a dol-a-mach, cha chuireadh mèirle tilleadh innte — no dòcha nas miosa.”

“Chan eil i ach òg,” ars Anna, nach tug maitheanas riamh do Bhuntaidh chionns gun cuala i gun robh i ri magadh air Tormod.

“Nach bitheadh e pailt cho coltach a ràdh gum bu mhise a thug leam e,” arsa Tormod.

“Thusa?” ars’ an dithis aca is iad a’ coimhead air mar nach fhac iad roimhe e.

“Thusa?” ars’ a mhàthair. “Tha fios aig a h-uile neach nach bitheadh tusa ri mèirle.”

“Seadh, mise,” arsa Tormod. “Bha an cothrom agam, oir bha mise leam fhéin anns an sgoil an deidh do chach an sgoil fhàgail.” Thug Tormod an aire nach tubhairt e ri neach gum fac e Buntaidh am feasgar ud. Ni motha thug e iomradh air gum fac e Fearchar dlùth do ’n sgoil. Cha robh e gun fhios dha gun robh cuid ann a gheibheadh a còig nuair a chuireadh iad dhà is a dhà cuideachd.

Ach cha robh foighidinn aig athair ri leithid seo de bhruidhinn. “Tha mi an dòchas nach creideadh neach air bith sin. Tha sinn an dòchas nach e sin cliù a th’ ort. Ach airson Buntaidh feumaidh tu fhéin aideachadh gu bheil amharus aca gur iomadh nì a thiolp i. Is aithne dhut an sean-fhacal, ‘An té a ghoideadh an t-snàthad bheag, ghoideadh i an t-snàthad mhór.’” Le sin chuir e a neapaigean paisgte air a’ bhòrd is bha e dol a thionn-

[TD 125]

daidh ris an teine mar gun robh a’ cheist fuasgailte, nuair a thubhairt Tormod gu socair, “Am màireach,” thubhairt e mar neach a bha bruidhinn ris fhéin no bruidhinn ’na chadal, “am màireach théid mise far a bheil am maighstir-sgoile, is their mi gum bu mhise a thug leam an t-airgead.”

Shuidh an dithis eile gu balbh, tosdach, a’ deanamh ann an seadh ás-creadeamh air an claisneachd; ann an seadh eile dearbh chinnteach gum b’ e seo a dhèanadh an tàcharan-sìthe a nis bu mhac dhaibh.

Mu dheiridh, thubhairt athair, is snodha air aodann is eagal neo-àbhaisteach gu fuar mu chridhe, “Agus dé their thusa nuair a their esan; ‘Thoir dhomh air ais an t-airgead is cha bhith guth air?”

“Is math gun do chuir sibh sin air shùilean dhomh,” thubhairt Tormod, is an uair sin lean e air, “Their mise gun do chlisg mi, is gun do loisg mi e.”

Fad mionaidean slaodach cha robh gluasad no fuaim ann ach aig lasair an teine gus an tubhairt athair, “Tha thu a’ gabhail a stigh nach fhosgail tigh-oileamhach a dhorus do bhraidean aithnichte? Dé nì thu an uair sin?”

“Mas ann mar sin a bhitheas, feumaidh mi mo làmh a thionndadh ri nì-eigin eile,” arsa Tormod.

“Cum cuimhne,” thubhairt a mhàthair, a bha ’na tosd gus an seo, “Cum cuimhne nach tu fhéin a tha thu ag ìobradh, ach d’ athair — is mise. Tha sinn ceangailte neach ri neach: an smal a leanas riutsa, leanaidh e rinne: an cràdh a dh’fhuilingeas tusa fuilingidh sinne e.”

“Bha dùil agam,” ars esan, “gun tuigeadh sibhse — gum bitheadh sibhse leam.”

Cha do fhreagair i e airson mionaid, oir leòn a dhìteadh i, ach nuair a choimhead i air an aodann thruagh, ghlas, an com cam, thubhairt i, “Ma rinn thu do leasanan, is ann

[TD 126]

is feàrr dhut a dhol a chadal; tha thu sgìth. Chì sinn dé chomhairle a bheir am màireach thugainn. Thàinig thu oirnn gun fhiosda.”

“Am màireach,” arsa Tormod is e ag éiridh, “feumair an t-airgead fhaotainn. Is e sin an aon nì a shàbhaladh Buntaidh. Thréig a pàrantan i. An tréig a h-uile duine i? Cha bhitheadh e ceart.”

“Leanaidh ceartas ma dh’innsear an fhìrinn,” ars athair. “Cha lean ceartas as aonais fìrinn.”

Dh’fhuirich Tormod ’na sheasamh, a shùilean air athair ged nach robh e ’ga fhaicinn. “Dòcha,” ars esan, “nach e cheist an diugh; ‘Ciod e an fhìrinn?’ ach, ‘Ciod e an ceartas?’ Nach fhaod e bhith gu bheil barrachd feum air tuigse is air truacantas na air ceartas.”

“Gun cheartas rachadh an saoghal bun os cionn. Dé na beachdan neònach a tha iad ag ionnsachadh dhuibh anns an sgoil ud a nis?”

Mun d’ fhuair Tormod cothrom freagairt, thubhairt a mhàthair gu sìobhalta, “Tha thu sgìth, is feàrr dhut a dhol a chadal.”

Chruinnich Tormod leis a leabhraichean, is gun ghuth tuilleadh, taobh air thaobh, dh’fhalbh e. Shuidh càch far an robh iad, gu sàmhach, balbh. iadsan a bha dèanamh leithid a dh’uaill nach robh am mac-san ri gòraiche mar a bha mic eile.

Thuit éibhleag is dh’fhàg iad a’ gabhail i air leac an teine, an ceò ’na dhualan dubha. An ceann tiotan thubhairt am bancair, “Tha an gille fo gheasa aice.”

Cha do fhreagair a bhean facal ach shuidh i a’ feitheamh. An ceann tiotan eile thubhairt am bancair, “Càit am faigh mise fichead not air son a thilgeadh air falbh air sgàth amaideachd?”

“Nan sàbhaladh sin bho amaideachd e, tha beagan

[TD 127]

airgead agamsa air a chuir ma seach. Bha mi am beachd còta ùr geamhraidh a cheannach — is bithidh feum aige fhéin air mòran ’s an am a théid e do ’n tigh-oileamhach. Dòcha gun cum na h-iomhaighean a dhealbh e dha fhéin nas blàithe e na ’n t-aodach.”

Làrna-mhàireach cha robh aon aodann gruamach anns an sgoil. Thubhairt am maighstir-sgoile gun d’ fhuair iad fuasgladh bho’n imcheist anns an robh iad. Bha an dannsa a’ dol air adhart. An corr cha tubhairt e. An corr cha do dh’iarr iad. Cha robh reusan aig air guth a ràdh. Cha do thog iad ainm Buntaidh ann an tigh a’ bhancair is bha an tachartas mar dhroch aisling.

Cha do shaoil le mhàthair riamh gun robh aithne aig Tormod ciamar no có a shàbhail Buntaidh gus an latha a bha iad a’ dol do ’n eaglais le chéile is a chuir Tormod a làmh air a gàirdean is a thubhairt e, “Ceannaichidh mise còta-bian dhuibhse fhathast.”

“Bheil leithid de chion eireachdais orm?” ars ise. Ghàir iad le chéile ann an aotromachd cridhe.

[TD 128]

[Blank]
